Στη χώρα μας υπάρχουν, περίπου, 10.000 ιερείς. Κατά προσέγγιση ο αριθμός, ίσως είναι και περισσότεροι. Κανένας υπουργός δεν έχει δείξει ποτέ την ίδια θρησκευτική προσήλωση στην καταμέτρηση των ιερέων, μ' εκείνη που δείχνει όταν μετράει τους υπόλοιπους δημοσίους υπαλλήλους. Αυτοί οι 10.000 άνθρωποι αμοίβονται από το Δημόσιο, δηλαδή από τους υπέμετρους φόρους που μας επιβάλλουν. Και τους πληρώνουμε όλοι αυτούς τους μισθούς. Ορθόδοξοι, καθολικοί, μουσουλμάνοι, ινδουιστές. Ακόμα και οι άθεοι καλούνται να καταβάλλουν φόρους υπέρ ιερέων. Δεν μου φαίνεται δίκαιο.
Δεν μου φαίνεται δίκαιο ν' ασχολούνται σχεδόν όλοι με τον αριθμό των δημοσίων υπαλλήλων που θα πρέπει(;) ν' απολυθούν και κανένας -ή σχεδόν κανένας- να μη μιλάει για τους ιερείς. Είναι οι ανέγγιχτοι. Όταν επιχειρήθηκε η περίφημη εφεδρεία, δυο χρόνια πριν, η κυβέρνηση τότε, έσπευσε να εξαιρέσει από τον σχετικό νόμο τους παπάδες. Προφανώς τους θεώρησαν πιο αναγκαίους για την κοινωνία, απ' ό,τι τους γιατρούς, τους νοσοκόμους, τους εκπαιδευτικούς, τους εργαζόμενους στην καθαριότητα. Είναι μια άποψη κι αυτή. Πολιτική άποψη. Την ίδια άποψη έχουν και οι σημερινοί κυβερνώντες. Οι ιερείς εξαιρούνται από διαθεσιμότητες, αξιολογήσεις και, φυσικά, δεν υπάρχει περίπτωση ένας ιερέας να είναι επίορκος. Προς Θεού. Εκείνα τα καφέ και μπλε χαρτονομίσματα που μ' έναν μαγικό τρόπο εξαφανίζονται κάπου μέσα στα ράσα σε κάθε κηδεία, γάμο, βαφτήσι και μνημόσυνο, προφανώς προβλέπονται από κάποιο νόμου του Υψίστου...
Το Σάββατο το απόγευμα και αφού είχε πραγματοποιηθεί, με δραματικούς υποτίθεται τόνους, η σύσκεψη των τριών αρχηγών που στηρίζουν την κυβέρνηση, άκουγα τις δηλώσεις τους. Κομψά και στρογγυλεμμένα, μας είπαν ότι θα γίνουν απολύσεις από τον δημόσιο τομέα. Είναι η πρώτη φορά που το έλεγαν έτσι. Ως τότε, το απέκλειαν. Μέχρι το τέλος του 2014 θα έχουν φύγει 15.000 άνθρωποι για να προστεθούν στους ανέργους. Και αυτό θα συμβεί παρότι έχουν καταρριφθεί όλοι οι μύθοι. Εκείνος που έλεγε πως έχουμε τους περισσότερους δημοσίους υπαλλήλους στην Ε.Ε., η αλήθεια είναι πως είμαστε κάτω από τον μέσο όρο. Εκείνος που ανέφερε πως αμείβονται αδρά, η αλήθεια είναι πως έχουν υποστεί γενναίες περικοπές. Τον άλλο που διακινούσαν πως οι δημόσιοι υπάλληλοι δεν δουλεύουν, η τελευταία επίσκεψή μου στην Εφορία, μου απέδειξε το ακριβώς αντίθετο.
Δεν είναι το θέμα αυτό όμως. Το ζητούμενο είναι, γιατί σχεδόν όλοι συνεχίζουν να διατηρούν αυτό το θέμα-ταμπού. Γιατί δεν μιλάνε για τους παπάδες, γιατί δεν τους συμπεριλαμβάνουν σ' εκείνους που θα υποστούν ό,τι και οι υπόλοιποι αμοιβόμενοι από το δημόσιο. Αν πρέπει κάποιοι να χάσουν την δουλειά τους (προσωπικά δεν συμφωνώ καθόλου με αυτή την προοπτική), γιατί μερικοί από αυτούς δεν πρέπει να φοράνε ράσα;
Οφείλω να ομολογήσω πως δεν περιμένω απάντηση. Απο ποιον, άλλωστε; Τον Σαμαρά που σχεδόν μιλάει με τον Θεό; Τον Βενιζέλο στο όνομα του οποίου πίνουν νερό οι μητροπολίτες; Ίσως τον Κουβέλη, θα μου απαντούσε κάποιος. Αριστερός είναι, δεν τον έχω κόψει να πηγαίνει σε εσπερινούς. Μήπως δεν το σκέφτηκε, άραγε;
Και αν δεν σκέφτηκε αυτό, μήπως σκεφτεί κάποιες άλλες ιδέες που ο ίδιος και οι σύντροφοί του, έλεγαν από παλιά; Ν' αναλάβει η Εκκλησία ή και οι πιστοί ακόμα, το μισθολόγιο των ιερεών. Να διαχωριστεί, επιτέλους, η εκκλησία από το κράτος. Να καταγραφεί ακριβώς και να φορολογηθεί η εκκλησιαστική περιουσία. Και διάφορα άλλα τέτοια για τα οποία είμαι σίγουρος πως θα δεχτώ πολλούς αφορισμούς και μπορεί να μην τους αντέξω!