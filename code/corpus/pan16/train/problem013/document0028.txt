Το νεο σήριαλ που βλέπουμε εδώ και αρκετές εβδομάδες σε δημόσια προβολή, αφορά στο φορολογικό. Οι συντελεστές του, κάνουν ό,τι μπορούν για να το μετατρέψουν σ' ένα ελκυστικό θέαμα. Φορολόγηση ακινησίας στους ιδιοκτήτες που έχουν καταθέσει τις πινακίδες των αυτοκινήτων τους. Φορολόγηση ελεύθερων επαγγελματιών με βάση τον αριθμό των πτυχίων τους. Φορολόγηση όσων έχουν παιδιά κ.ο.κ. Τελικά, οι περισσσότερες από αυτές τις γελοίες προτάσεις αποσύρονται, ωστόσο καταφέρνουν να κερδίζουν για κάποιο χρόνο περίοπτη θέση στην επικαιρότητα, να γίνονται αντικείμενο δημόσιου διαλόγου, να μεταθέτουν το ενδιαφέρον μεγάλων ομάδων σ' αυτό, να χάνουμε πάλι την ουσία. Η... συζήτηση για το φορολογικό κάθε λίγες ημέρες αποκτούσε ένα διαφορετικό αντικείμενο που συνήθως ήταν μια πρωτότυπη (στα όρια της ανοησίας) ιδέα, ενός "ειδικού" του υπουργείου οικονομικών, την οποία διοχέτευε μέσω δημοσιογράφων, οι οποίοι την αναπαρήγαγαν. Και όλοι μαζί, οργιζόμαστε, γελάγαμε, ειρωνευόμαστε, σχολιάζαμε.
Μετά από αρκετές εβδομάδες, φαίνεται πως η υπόθεση αυτή φτάνει στο τέλος της. Οι εκπρόσωποι των τριών κομμάτων μάλλον βρήκαν κοινό τόπο σε όλες τις παραμέτρους, αλλά πρέπει να συμφωνήσουν και οι δανειστές. Οπότε, αφού γίνουν οι κατάλληλες συνεννοήσεις, τα επόμενα εικοσιτετράωρα οι τρείς πολιτικοί αρχηγοί θα κλείσουν το θέμα. Θα το κλείσουν, σχήμα λόγου. Δεν κλείνει ένα θέμα αν απλά ξαναμοιράσεις τους όρους του παιχνιδιού στα συνήθη υποζύγια. Σ' αυτούς, οι οποίοι συνήθως πληρώνουν γιατί δεν μπορούν να κάνουν διαφορετικά. Γιατί και αυτή την φορά, αυτό ακριβώς θα συμβεί. Μισθωτοί και συνταξιούχοι, θα υποστούν νέα φορολογικά βάρη όπως ακριβώς επαναλαμβάνεται κάθε φορά που οποιαδήποτε κυβέρνηση αποφασίζει ν' αλλάξει το φορολογικό.
Πρόβλημα με τους εκπροσώπους της τρόικα, αυτή την φορά δεν πρόκειται να προκύψει. Οι δανειστές, ενδιαφέρονται να αποδειχτεί ότι η κυβέρνηση θα φέρει έσοδα. Η τελευταία, φορολογώντας τις συγκεκριμένες στοχευμένες ομάδες, θα τα φέρει. Και η συζήτηση, θα τελειώσει κάπου εδώ. Όσοι αδυνατούν να πληρώσουν τους νέους επώδυνους φόρους θα πολλαπλασιαστούν, αλλά αυτό θα το ξανασυζητήσουμε του χρόνου, όταν θα κληθούμε για τις νέες δηλώσεις.
Ως τότε, είμαι σίγουρος πως τα στοιχεία που αφορούν στην απόδοση της φορολογίας στη χώρα μας, δεν θα έχουν αλλάξει. Θα μοιάζουν μ' εκείνα του 2010 (τα τελευταία διαθέσιμα), που έλεγαν πως μισθωτοί και συνταξιούχοι δήλωσαν το 70% του συνολικού εισοδήματος και πλήρωσαν το 55% των συνολικών φόρων. Και οι ελεύθεροι επαγγελματίες, αγρότες, έμποροι κ.α. δηλωσαν μόνο το 16,8% του εισοδήματος και πλήρωσαν το 15,8% του φόρου. Τα ίδια στοιχεία που έδειχναν μέσο ετήσιο εισόδημα των μισθωτών 20.000 ευρώ και των εμπόρων, γιατρών και ελεύθερων επαγγελματιών τα 14.000 ευρώ.
Όλα μοιάζουν σαν να είναι ίδια. Ο καθηγητής Βορείων Προαστείων θα συνεχίσει να εισπράττει 150 ευρώ για μιάμιση ωρα ιδιαίτερο (πραγματικό γεγονός), ο υδραυλικός για εργασία δέκα λεπτών θα σου παίρνει 40 ευρώ "χαριστικά" χωρίς απόδειξη (πραγματικό γεγονός), ο καταστηματάρχης να σου κλείνει το μάτι για μια καλύτερη τιμή αν δεν ζητήσεις απόδειξη (πραγματικό γεγονός), ο γιατρός να είναι πιο προσεκτικός όταν παίρνει το "δωράκι", αλλά να εξακολουθεί να το παίρνει (πραγματικό γεγονός). Και φυσικά οι καταφερτζήδες μεγαλοεπιχειρηματίες θα εξακολουθούν να κρύβονται πίσω από τις off shore εταιρείες όπου έχουν μεταβιβάσει βίλες, κότερα και άλλα σύμβολα της "επιτυχίας" τους...
Τα τρία κόμματα που συγκυβερνούν, φαίνεται πως δεν είχαν κανένα απολύτως σχέδιο για ν' αντιμετωπισθεί -σ' ένα μικρό μόνο μέρος έστω- η φοροδιαφυγή, να διευρυνθεί η φορολογική βάση, να πληρώσει κάτι και αυτός που εξακολουθεί να κάνει τις βόλτες του με το Cayenne αλλά για την εφορία βρίσκεται λίγο πάνω από τα όρια της φτώχειας. Στις προτάσεις τους -τα κόμματα- απλά πρόσθεταν και αφαιρούσαν φόρους σ' αυτούς που έτσι κι αλλιώς πληρώνουν. Ίσως τέτοιο σχέδιο αντιμετώπισης της φοροδιαφυγής, να μην έχουν και όσοι φιλοδοξούν να κυβερνήσουν. Αλλά προς το παρόν, από αυτούς που διαχειρίζονται τις τύχες μας, έχεις απαιτήσεις. Από τους οποίους, ίσως λείπει και κάτι άλλο. Η πολιτική βούληση να διαχειρισθούν το θέμα. Ό,τι και αν τους λείπει, η ουσία δεν αλλάζει. Και αυτή είναι πως σύντομα θα τρέχουμε πάλι στις εφορίες παρακαλώντας τον βλοσυρό έφορο για μια νεα ρύθμιση φόρων που δεν μπορούμε να πληρώσουμε...