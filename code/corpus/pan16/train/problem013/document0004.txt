Τον είδαμε τις προάλλες τον Υπουργό Ανάπτυξης, Ανταγωνιστικότητας και Ναυτιλίας (αν ξεχνάω τίποτα, ας μου το συγχωρέσει ο κ. Χρυσοχοϊδης, που έτσι κι αλλιώς πάντως για ακόμα υψηλότερα αξιώματα έχει βάλει πλώρη) να κατεβαίνει στον Πειραιά για να υποδεχτεί αυτοπροσώπως και εξ ονόματος βέβαια της Πολιτείας το μαστόδοντο της MSC (με δυνατότητα υποδοχής 3.500 επιβατών) που μας έκανε σεφτέ για το τρέχον έτος στο πρώτο λιμάνι της χώρας. Α λα μπρατσέτα με τον πλοίαρχο του κρουαζιεράδικου φωτογραφήθηκε δεόντως ο Υπουργός μας και εν όψει (;) και της πλήρους κατάργησης του αθέμιτα (;) προστατευτικού καμποτάζ, από κοινού  χαιρέτισαν το λαμπρό μέλλον των θαλασσίων περιηγήσεων στα χωρικά μας ύδατα.
Το θέμα έχει εκτενώς συζητηθεί και δεν προτίθεμαι να το σχολιάσω διεξοδικά εδώ. Και δεν σκοπεύω ούτε να υποστηρίξω τις πρόσφατες αγωνιστικές κινητοποιήσεις διαφόρων «συντεχνιών», όμηροι των οποίων κατέληγαν οι ανυποψίαστοι επισκέπτες μας, αλλ` ούτε και να συνταχθώ με τις αυθόρμητες εκείνες  λαϊκές συγκεντρώσεις, κατά τις οποίες ντόπιοι καλοθελητές έραιναν με άνθη τους σαφώς πιο τυχερούς πελάτες άλλων καταφανώς πιο ευπρόσδεκτων κρουαζιεροπλοίων. Δεν έχω πράγματι καταλήξει σε οριστικά συμπεράσματα ως προς τις λιγότερο ή περισσότερο ευεργετικές συνέπειες της εξάπλωσης του ρεύματος του μαζικού αυτού τουρισμού. (Ας μην κρυβόμαστε πάντως πίσω από το δάχτυλό μας, μαζικές, διόλου προνομιακές ή «εναλλακτικές», είναι οι εν λόγω θαλάσσιες περιηγήσεις, και οι πελάτες των  σημερινών πολυόροφων πλωτών μεγαθηρίων ασφαλώς και δεν έχουν τα φουσκωμένα πορτοφόλια των μεγιστάνων που παλιότερα επέλεγαν το είδος αυτό της αναψυχής. Ενδεικτικά: το μέσο ημερήσιο κόστος για μια Μεσογειακή κρουαζιέρα- μετακίνηση, διανυκτέρευση συν πλήρης διατροφή- έχει κατέβει στα 80 $, και σ` αυτήν την έκπτωση της τιμής βοηθούν βέβαια η πολυπληθής πελατεία αλλά και τα δουλεμπορικά μεροκάματα, κατά κανόνα χωρίς ασφάλιση, με τα οποία αμείβονται τα τριτοκοσμικά, ασιατικά κυρίως, πληρώματα.)
Καλός και άγιος, ασφαλώς, ο εκδημοκρατισμός αυτός της πολυτέλειας. Αλλά να μην αναρωτηθούμε λιγάκι και για τις παρενέργειές του; Σε ό, τι μας αφορά αμεσότερα εμάς εδώ, δε μπορώ φυσικά ν` αμφισβητήσω τα πρόσθετα συναλλαγματικά οφέλη από την κοπαδιαστή διέλευση δεκάδων χιλιάδων ευπρεπών κατά τα άλλα σύγχρονων αλλοδαπών Οδυσσέων. Ας βάλουμε όμως στη ζυγαριά και μερικά άλλα πράγματα. Την προοδευτική εξάλειψη, πρώτ` απ` όλα, του παραδοσιακού επαγγέλματος του Έλληνα ναυτικού- καμαρότου, λοστρόμου, ναύτη, μηχανικού, και με βραδύτερους ίσως ρυθμούς ακόμα και των καπετανέων μας. Με τους αξιοπρεπείς μισθούς και την ασφαλιστική κατοχύρωση που ευλόγως ζητούν οι δικοί μας, πώς να τα βγάλουν πέρα με τον ανταγωνισμό της στρατιάς των ανέργων της υφηλίου που δέχονται να δουλέψουν με ψίχουλα στους πλωτούς βροντόσαυρους, με σημαίες ευκαιρίας, των ολιγοπωλιακών ομίλων; Το καπάρωμα, κατά δεύτερο λόγο, των λιμανιών μας από τα δύσμορφα αυτά σκάφη, που δεν έχουν καμία πλέον σχέση με το ανθρώπινο μέτρο. (Να τους χρεώναμε τουλάχιστον τα λιμανιάτικα που τους χρεώνουν οι Ιταλοί, οι Ισπανοί, οι Γάλλοι κι άλλοι προκομμένοι ανταγωνιστές μας, κομμάτια να γίνει η προσβολή της αισθητικής μας- όπως και της εικόνας που θέλουμε να δώσουμε στους άλλους, τους «ποιοτικούς» τουρίστες. Αλλά πού, κοψοχρονιά τους αφήνουμε να δέσουν στις προβλήτες μας ή ν` αγγυροβολήσουν αρόδο.) Τρίτον, λογαριάζοντας και πάλι το μοντέλο του τουρισμού που θέλουμε και μας χρειάζεται. Εν τάξει, μερικά μαγαζιά σίγουρα θα ζήσουν καλύτερα, αφού οι επιβάτες των κρουαζιεράδικων στις σύντομες βόλτες τους στη στεριά όλο και μερικές τυποποιημένες εκδρομές θα ψωνίσουν, μπίρες επίσης, κοκακόλες κι άλλα αναψυκτικά, καθώς και, περιστασιακά, μερικά ευτελή σουβενίρ από τα πανομοιότυπα καταστήματα με τα λογής λογής κακέκτυπα αντίγραφα και τ` άλλα χαϊμαλιά που έχουν κατακλύσει τους δημοφιλείς τουριστικούς «προορισμούς» μας. Ερώτηση, όμως, με γεμάτους τους καταψύκτες τους από τρόφιμα αγορασμένα από ειδικούς αλλότριους τροφοδοτικούς οίκους, θα προμηθευτούν άραγε τα γιγαντιαία αυτά πλοία και τίποτα φρέσκο, λαχταριστό και συνεπώς κάπως πιο τσουχτερό από τη δόλια πατρίδα μας; Κλείνω όμως εδώ τον κατάλογο, διότι αλλού θέλω να το πάω τώρα. (Μια τελευταία πάντως μελαγχολική νότα: Είχαμε κάποτε στη χώρα μας πανέμορφα περιηγητικά σκάφη- πρωτοστατήσαμε άλλωστε διεθνώς και σ` αυτόν τον τομέα. Το Stella Oceanis, το Stella Maris, τον Ιάσονα, τον Jupiter, το Renaissance  κ.α. Ελληνικής ιδιοκτησίας σκάφη, με τη γαλανόλευκο ως σήμα τους, που έδιναν δουλειά σε δικούς μας ανθρώπους και προσκαλούσαν περήφανα τους πιο διαλεχτούς ξένους πελάτες να κάνουν το γύρο των δια θαλάσσης προσβάσιμων λαμπρών μνημείων μας και των χαρισματικών νησιών μας, ξεκινώντας πάντα από την καμαρωτή πρωτεύουσά μας. Σήμερα, ήρθε φαίνεται η σειρά μας να υποκλιθούμε σε ξένους αφέντες που εντελώς άλλα κριτήρια έχουν στο νου για τις επιχειρήσεις τους στα λημέρια μας.)
Αλλού όμως, έλεγα, ήθελα να το πάω τώρα. Σ` έναν παραλληλισμό της βαριάς αυτής βιομηχανίας της ολιγοπωλιακής και ξένων συμφερόντων κρουαζιέρας με αυτό που προσφυώς ονομάστηκε τελευταίως «πραξικόπημα της τσιπούρας». Τον σκεφτόμουν τον παραλληλισμό αυτόν χτες, καθώς παρακολουθούσα τις πολύ ενδιαφέρουσες ομιλίες δημοτικών παραγόντων, περιβαλλοντολόγων και ειδικών επιστημόνων σε μιαν εκδήλωση που διοργάνωσε το Αιγινήτικο παράρτημα του Εθνικού Συντονιστικού Οργάνου που μάχεται για την ακύρωση της ΚΥΑ (κοινής υπουργικής απόφασης), η οποία άναψε το «πράσινο» φως ώστε να στηθούν σε όλους τους όρμους και τις ακτές της επικράτειας κλούβες εντατικής ιχθυοκαλλιέργειας. Κατά παρέκβαση του υπό διαμόρφωση νέου Ρυθμιστικού Σχεδίου, και πετώντας στο καλάθι των αχρήστων τα υπομνήματα και τις προτάσεις των άμεσα ενδιαφερομένων τοπικών φορέων.
Ας προτάξουμε, λοιπόν, το πολιτικό σκηνικό. Καλλικράτη δεν ζητούσαμε όλοι; Ενίσχυση, δηλαδή, της τοπικής αυτοδιοίκησης και της αποκέντρωσης και αποδυνάμωση του ξοφλημένου Λεβιάθαν; Και να που 8 (οκτώ) μαζί- ναι, τόσοι ακριβώς χρειάστηκαν- Υπουργοί, εκφραστές του κεντρικού κράτους, προεξάρχοντος του Υπουργού Πολιτισμού, Τουρισμού και Αθλητισμού (αν ξεχνάω κι εκεινού κάποιο βιλαέτι, ας μου το συγχωρέσει κι αυτός) γράφουν στα παπούτσια τους τις όποιες απόψεις, εκτιμήσεις και προσδοκίες των εκπροσώπων και των μελών των τοπικών κοινωνιών κι αποφασίζουν και διατάσσουν: Τόπο για τα εξ ορισμού ρυπογόνα κλουβιά με τη συφερτική (;) τσιπουρομάζα και  λαβρακομάζα! Και μια πολύ αξιοσημείωτη «λεπτομέρεια»: Πότε ακριβώς συνάχτηκαν τα οκτώ αυτά ξεφτέρια της Κεντρικής Διοίκησης για να εκδώσουν την κοινή απόφασή τους; Την ημέρα- τι λέω, την ώρα- που η Βουλή είχε κληθεί να δώσει ψήφο εμπιστοσύνης στην κυβέρνηση του ήδη φευγάτου πάντως Παπανδρέου. Έχουν φόβο και έγνοια οι φύλακες. Τι θα γινόταν αν κάτι πήγαινε στραβά και δε μπορούσαν να ξαναμαζευτούν ως ηγεμονική παρέα; (Άλλο τώρα το ότι ξανασμίξανε τις επόμενες μέρες, ας μη μας απασχολήσει ξανά κι αυτή η φάρσα.)
Ας έρθουμε όμως στο προκείμενο: Όπως και με τις μπάτε-σκύλοι- αλέστε κρουαζιέρες, έτσι και με τα όπου- βυθός- και -αιγιαλός  κλουβιά για εκτρεφόμενες με ιχθυάλευρα τσιπούρες και λαβράκια (από κοντά, κατα πως φαίνεται και τα μουρμούρια και τα σκαθάρια), δε μπορώ ν` αμφισβητήσω την παραγωγική τους αξία, ιδιαίτερα για μια χειμαζόμενη οικονομία σαν τη δική μας. (Αν και ο λογαριασμός τρεισήμισι τόνοι περιούσιου σαρδελόγαυρου για έναν τόνο καχεκτικής μάλλον τσιπούρας, με αφήνει , εμένα τουλάχιστον, με αρκετά ερωτηματικά).  Τι γίνεται όμως με τις παρενέργειες της  επικερδούς αυτής, ας το δεχτούμε, ολιγοπωλιακής ωστόσο και πάλι,  δραστηριότητας; Στο ανθρώπινο δυναμικό, κατ` αρχάς. Πλήττονται προφανώς άμεσα οι ψαράδες μας , όπως συμβαίνει και με  τους λιγοστους εναπομένοντες ναυτικούς μας. Για την περιβαλλοντική απρονοησία θα χρειαζόταν να συντάξω έναν τόμο- σας προσκαλώ σε μια σύντομη διαδικτυακή έρευνα, για την τεκμηρίωση της έντονης ανησυχίας όλων μας για τους μολυνόμενους με καθιζήματα βυθούς μας, για την ανεπαρκέστατη κυρίως, πλέον, οξυγόνωσή τους, καθώς το θολό πέπλο μέσα και γύρω από τις κλούβες αποτρέπει τη ζωογόνο φωτοσύνθεση και ούτω καθεξής. Και μένει βέβαια πάντα το πρόβλημα με τις τουριστικές επιλογές μας, που έχουν προφανώς άμεση σχέση με τον τρόπο που θέλουμε να ζήσουμε (αμιγώς θέμα καθημερινού/ τοπικού πολιτισμού) και να προτείνουμε στους «χρυσοφόρους» ξένους μας. Ποιός νοήμων επισκέπτης μας θα θελήσει άραγε να έρθει ξανά να κολυμπήσει στο Κλειδί, την πιο μαγευτική ακρογιαλιά της Αίγινας, που την έχει βάλει για τα καλά στο μάτι μαζί με όλον τον κόλπο της Λιγέας η Μediterranean Fish Farming Ltd (δύο αποτυχημένα διαβήματα το 2008 και το 2010, αλλ` η επιμονή της, με την επίμαχη ΚΥΑ του εκπνεύσαντος ολέθριου 2011, να που δικαιώνεται), ρωτώ ο δόλιος μαζί με όλους τους προκλητικά θιγόμενους Αιγινήτες: Ποιός;
Μικρή οπωσδήποτε παρηγοριά το ότι διαψεύδεται ο παραλληλισμός που επιχείρησα από την παράμετρο του μεγέθους. Θηριώδη μαστόδοντα χαρακτήρισα τα σύγχρονα κρουαζιερόπλοια. Ενώ μικρόσωμη και μαυριδερή την ξέρουμε όλοι την τσιπούρα του ιχθυοτροφείου. Καμία σχέση με τη μεγαλόπρεπη, δίκιλη ή και τρίκιλη αλανιάρα τσιπούρα, με το ζωηρόχρωμο περιδέραιο στο λαιμό. Το πραξικόπημα όμως της πρώτης, μέχρις αποδείξεως του εναντίου, μένει. Όπως και οι ευεργετικές δήθεν μόνο συνέπειες από τη ρηξικέλευθη άρση του καμποτάζ μένει επίσης κι αυτές να φανούν στην πράξη.
 