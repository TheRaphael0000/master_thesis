Μπορεί ο κλάδος των start-ups να επανεκκινήσει την ελληνική οικονομία; Αυτό είναι το ερώτημα γύρω από το οποίο θα αναμετρηθούν οι δύο πλευρές στο αποψινό debate που διοργανώνει η Intelligence Squared Greece μαζί με το The Hub Events, στον πολυχώρο Hub στα Κάτω Πετράλωνα (Αλκμήνης 5).
Το debate, που αποτελεί την αφετηρία της συνεργασίας μεταξύ της Intelligence Squared Greece και του πολυσχιδώς δραστήριου Hub, έρχεται στην κατάλληλη συγκυρία: η αναντίρρητη επέκταση του κλάδου τα τελευταία τρία χρόνια, κατά την χειρότερη περίοδο της ελληνικής κρίσης, συνιστά μια χαραμάδα ελπίδας στο ζοφερό τοπίο της πραγματικής οικονομίας. Ωστόσο, καθώς η βουή γύρω από τις προοπτικές των start-ups γιγαντώνεται, ορισμένοι προειδοποιούν για την ανάγκη χαλιναγώγησης των προσδοκιών, αλλά και τη σωστή διαχείριση των διαθέσιμων -ιδιωτικών και κοινοτικών πόρων- ώστε να μη κατασπαταληθούν κι αυτοί όπως τόσοι άλλοι προ κρίσης χωρίς αναπτυξιακό αντίκρυσμα.
Όπως σημειώνει στο Protagon ο Ερρίκος Αρώνες, ιδρυτής του Intelligence Squared Greece: «Η "άνοιξη" των ελληνικών startups έχει δύο πολύ ενδιαφέρουσες όψεις. Η μία όψη, αφορά στις ελπίδες και τις προσδοκίες που έχουν δημιουργήσει τα success stories του Taxibeat, του Workable, του Incrediblue και άλλων, και η αύξηση των επενδεδυμένων κεφαλαίων σε ελληνικά startups από 500.000 ευρώ το 2010 σε 42 εκατ. ευρώ το 2013». Η ταχύρρυθμη αυτή ανάπτυξη, ωστόσο, όπως λέει, έχει οδηγήσει σε υπερβολές, σαν τον παραλληλισμό της Ελλάδας με το φαινόμενο του Ισραήλ, «όπου ένα κράτος 60 ετών με πληθυσμό 7,1 εκατ. κατοίκους στην αρχή του 2009 είχε 63 εισηγμένες εταιρίες στο NASDAQ, περισσότερες από κάθε άλλη χώρα εκτός ΗΠΑ». Οι δυνατότητες ενός αντίστοιχου ελληνικού θαύματος περιορίζονται περαιτέρω, όπως εξηγεί, «λόγω των δομικών προβλημάτων που χαρακτηρίζουν την ελληνική πραγματικότητα, την έλλειψη εξειδίκευσης σε νέες τεχνολογίες, καθώς και την έλλειψη σε θεσμούς και θεσμικά όργανα» για τη στήριξη του κλάδου».
Στο ερώτημα πώς προέκυψε η συνεργασία με το The Hub Events και το The Hub Science, τη σειρά επιστημονικών διαλέξεων του πολυχώρου, απαντά ότι σηματοδοτεί, όπως άλλωστε και η επιλογή του θέματος, «τη στροφή της Intelligence Squared σε αυτά που ονομάζουμε τα θέματα για την εποχή μετά την κρίση. Όπως πρωτοστατήσαμε το 2010 στο να ανοίξουμε στο δημόσιο διάλογο τις συζητήσεις για τα θέματα της κρίσης, έτσι θεωρούμε πως ήρθε η στιγμή να ξεπεράσουμε αυτή τη θεματολογία και να δημιουργήσουμε τις προϋποθέσεις για debates επάνω σε θέματα τα οποία ξεπερνούν την κρίση. Η ανάγκη λοιπόν βρίσκεται πλέον στη δημιουργία ενός οργανισμού με πιο εναλλακτικό χαρακτήρα - ίσως και πιο προκλητικό», καταλήγει.
Από την πλευρά τους, οι Κωνσταντίνος Πολίτης και  Νικόλας Πρωτονοτάριος, διοργανωτές του Hub Science, δηλώνουν μέσω email: «Είμαστε ιδιαίτερα χαρούμενοι για τη συνεργασία μας με την Intelligence Squared Greece και τη διοργάνωση των πολύ γνωστών πλέον debates της στον πολυχώρο The Hub Events. Όταν ξεκινήσαμε πριν τρία χρόνια τη σειρά επιστημονικών διαλέξεων για το ευρύ κοινό με τίτλο "Hub Science" θέλαμε να προσδώσουμε έναν ανεπιτήδευτο και καθόλου σοβαροφανή χαρακτήρα στην επικοινωνία της επιστήμης. Γνωρίζαμε την εξαιρετική δουλειά του Ερρίκου Αρώνες και της ομάδας του, επομένως η ιδέα για τη συνεργασία μας προέκυψε αβίαστα. Ελπίζουμε το πρώτο μας debate σχετικά με τις ελληνικές startups να αφυπνίσει και να εμπνεύσει».
Το αισιόδοξο στρατόπεδο σχετικά με τις πολλαπλασιαστικές θετικές συνέπειες του κλάδου των start-ups για την οικονομία θα εκπροσωπήσουν ο Δημήτρης Καλαβρός-Γουσίου (curator του TEDxAthens και συνιδρυτής του Found.ation, ο Ζήσης Μπέλλας, συνιδρυτής του Pollfish και ο Αιμίλιος Μάρκου της Hellas Direct. Στην αντίπαλη ομάδα θα βρεθεί ο συνιδρυτής της Hellas Direct μαζί με τον Μάρκου, Αλέξης Πανταζής, καθώς και ο Μάρκος Βερέμης της Upstream και ο Νίκος Μωραϊτάκης της Workable. Συντονιστής, τελετάρχης, θηριοδαμαστής και ό,τι άλλο προκύψει, θα είναι ο γράφων.
Η εκδήλωση ξεκινά στις 7, με τιμή εισόδου 5 ευρώ. Η συμμετοχή του κοινού είναι αναπόσπαστο κομμάτι της βραδιάς. Ελπίζουμε να σας δούμε εκεί.