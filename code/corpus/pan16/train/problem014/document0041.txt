Αξιοσέβαστε υφυπουργέ οικονομικών, κύριε Σαχινίδη, μέχρι να βρείτε τα 50 δις από την αξιοποίηση της δημόσιας περιουσίας και μέχρι να βρείτε τον τρόπο να κουρέψετε το χρέος της χώρας,  δεν κοιτάτε να ξεμπλοκάρετε μερικές  χιλιάδες ευρώ να πληρωθεί κανένας ανθρωπάκος; Αφού τόση σημασία δίνετε στον τόνο που χρησιμοποιούν οι Τροϊκάνοι στις συνεντεύξεις τους, δεν δίνετε και λίγη σημασία στα κλάματα και τις οιμωγές των ανθρώπων που τους πνίγουν τα χρέη, επειδή το δημόσιο αρνείται να πληρώσει αυτά που τους χρωστάει; Και δεν αναφέρομαι μόνο σε παλιά χρέη τοπυ δημοσίου. Μιλώ για χρέη που δημιουργήσατε αυτό τον καιρό.

Τι είναι αυτά που έχετε κάνει με τον καινούριο νόμο περί «δημοσιονομικής διαχείρισης και ευθύνης», ο οποίος ισχύει από την πρώτη Ιανουαρίου; Έχετε επίγνωση ότι το δημόσιο, οι ΔΕΚΟ και τα ασφαλιστικά ταμεία έχουν κόψει εντελώς τις πληρωμές σε όλους ανεξαιρέτως τους προμηθευτές τους; Ξέρετε ότι οι Επίτροποι του Ελεγκτικού Συνεδρίου  αρνούνται να εγκρίνουν οποιαδήποτε δαπάνη και επιστρέφουν καθημερινά εκατοντάδες χιλιάδες εντάλματα πληρωμής ως παράνομα; Ξέρετε ότι επί 45 μέρες ούτε μία ιδιωτική επιχείρηση απ` αυτές που συναλλάσονται με το δημόσιο δεν έχει πάρει έστω κι ένα ευρώ; Τα χρέη αυτά προστίθενται στα ήδη υπέρογκα χρέη που είχαν συσσωρευτεί από τον προηγούμενο χρόνο.

Ήθελα να &lsquo;ξερα, επίτηδες το κάνετε εκεί μέσα; Δεν έχετε επίγνωση της κατάστασης της αγοράς; Δεν έχουν φθάσει σ` εσάς οι διαμαρτυρίες από μαγαζάτορες, φαρμακοποιούς, μικρομεσαίες επιχειρήσεις και απλούς ιδιώτες (για ν` αφήσω κατά μέρος τους μεγάλους) που περιμένουν τα χρήματα που δικαιούνται  από το δημόσιο; Θα τα κλείσουν τα μαγαζιά τους οι άνθρωποι, θα χάσουν τα σπίτια τους από τις τράπεζες, θα αυτοκτονήσουν, δεν το αντιλαμβάνεστε;  Εξανίσταμαι, διότι εδώ δεν πρόκειται για λεφτά που λείπουν, αλλά για λεφτά που υπάρχουν αλλά είναι μπλοκαρισμένα από νομικές και γραφειοκρατικές ασυναρτησίες.
Και ενθυμούμενος  την λογιστική πρώτου και δεύτερου έτους της ΑΣΟΕΕ που κάποτε εφοίτησα, έρχομαι να σας ερωτήσω: Το αστροπελέκι που έγραψε αυτό τον νόμο, δεν ήξερε ότι υπάρχει διαφορά ανάμεσα στις επιχειρήσεις του δημοσίου που χρησιμοποιούν μονογραφικό και διπλογραφικό σύστημα;  Είναι δυνατόν ο νόμος  να μην αναγνωρίζει τις καταστάσεις του μηχανογραφικού συστήματος λογιστικής και να απαιτεί ένα περιβόητο καινούριο «βιβλίο εγκρίσεων», που το ορίζει ρητά ως «μαύρο εκατόφυλλο τετράδιο»; Γυρίσαμε στο χειρόγραφο σύστημα της εποχής του Τρικούπη; Συγχαρητήρια. Για τους ΟΤΑ όπου πράγματι υπάρχει μονογραφικό και γίνεται της κακομοίρας σε ανοργανωσιά και ρεμούλα, το τετράδιο ίσως είναι ένα βήμα. Αλλά για να υποχρεώσει σ` ένα βήμα τους πιο ανοργάνωτους, πρέπει να φέρει πέντε βήματα  πίσω τους πιο οργανωμένους;

Ξέρετε ότι οι βενζινάδες που βάζουν πετρέλαιο στα ιατρεία του ΙΚΑ, αυτοί που συντηρούν τα φωτοτυπικά στις πολεοδομίες  ή οι συμβεβλημένοι με τον ΟΠΑΔ φαρμακοποιοί δεν πληρώνονται, ενώ τα λεφτά τους έχουν εγκριθεί και λιμνάζουν; Ξέρετε ότι καμία υπηρεσία του δημοσίου δεν μπορεί να πληρώσει τη ΔΕΗ και τον ΟΤΕ; Ότι αυτοί που νοικιάζουν τα ακίνητα τους σε δημόσιες υπηρεσίες, αδυνατούν να εισπράξουν τα νοίκια τους; Δεν εγκρίνουν οι επίτροποι, διότι δεν υπάρχει το «μαύρο εκατόφυλλο τετράδιο» και διότι δεν αναγνωρίζουν τις υπογραφές των «διατακτών». Θεωρούν παράνομα τα εντάλματα πληρωμής και τα επιστρέφουν στις υπηρεσίες. Οι περισσότερες υπηρεσίες  παρουσιάζουν πληρέστατες μηχανογραφημένες καταστάσεις, όμως τίποτα. Οι επίτροποι θέλουν το τετράδιο, διότι εξετάζουν τη νομιμότητα των ενταλμάτων και ακολουθούν το γράμμα του νόμου. Ανόητος ο νόμος, ανοητότατοι και οι επίτροποι. Αμ το άλλο με τον «διατάκτη» και τον «δευτερεύοντα διατάκτη» που ορίζει αυτός ο νόμος; Τρέχουν πανικόβλητοι οι οικονομικοί διευθυντές του δημοσίου, καθώς κανένας δεν ξέρει ακριβώς τη νομική έννοια του διατάκτη. Μέχρι να τη βρουν μέσα από γνωμοδότηση του Νομικού Συμβουλίου του Κράτους, τα ανθρωπάκια στην πραγματική οικονομία θα μένουν απλήρωτα. Τον ΦΠΑ όμως πρέπει να τον πληρώσουν κι αν είναι πάνω από 75.000 θα μπουν φυλακή.

Ξέρετε ότι η μισθοδοσία του δημοσίου και οι συντάξεις που δόθηκαν  Ιανουάριο και Φεβρουάριο, ήταν τυπικά  παράνομες; Ξέρετε ότι τα δημόσια νοσοκομεία και οι φαρμακοποιοί  τυχαίως πληρώνονται ακόμα  από το ΙΚΑ, επειδή έτυχε το συγκεκριμένο ταμείο να έχει λογιστικό κανονισμό που του επιτρέπει να δίνει προκαταβολές; Άντε τώρα να εξηγήσω στο τζιμάνι που έγραψε το νόμο, τη διαφορά του λογιστικού συστήματος  από τον λογιστικό κανονισμό. Όλα τα υπόλοιπα ταμεία αδυνατούν να πληρώσουν οποιονδήποτε.  Και παρά τα δράματα που παίζονται κάθε μέρα, ουδείς ασχολείται. Το υπουργείο οικονομικών δεν απαντά στα αγωνιώδη γράμματα των οικομικών υπηρεσιών όλου του στενού και ευρύτερου δημόσιου τομέα. Γράφουν επιστολές διότι δεν ξέρουν τι να κάνουν οι άνθρωποι, καθώς απελπισμένοι επαγγελματίες συνωστίζονται στα γραφεία τους και ζητούν κλαίγοντας τα λεφτά τους. Ο Πρόεδρος του Ελεγκτικού Συνεδρίου νίπτει τας χείρας του και δεν δίνει κάποια ελαστική κατεύθυνση στους επιτρόπους του, ώστε να διευκολύνουν την κατάσταση. Σκασίλα του κι αυτουνού αν κλείνουν οι επιχειρήσεις. Αυτός τον μισθό του τον παίρνει.

Ο νόμος αυτός  θεσπίστηκε κατ` επιταγή του ΔΝΤ, για να είναι δυνατή η συλλογή ενιαίων και συμβατών στοιχείων για όλο το δημόσιο. Μπορεί  να είναι τοκογλύφοι και ανάλγητοι, δικαίως όμως  αδυνατούσαν οι άνθρωποι  να αντιληφθούν πως  κάθε δημόσια υπηρεσία σ` αυτή τη χώρα είχε διαφορετικό  λογιστικό σύστημα. Ζήτησαν λοιπόν ένα ενιαίο λογιστικό σύστημα και το υπουργείο οικονομικών το έφτιαξε μέσω αυτού του νόμου. Το έφτιαξε όμως, κατεβάζοντας τον μέσο όρο στα επίπεδα των πιο ανοργάνωτων. Και οι οργανωμένοι βρέθηκαν μετέωροι και εν` τέλει παράνομοι. Οι ΔΝΤούδες όμως, απαίτησαν παράλληλα από κάθε υπηρεσία να τηρεί  ένα «μητρώο δεσμεύσεων» όπου θα καταγράφονται όλες οι δαπάνες με 38 συνολικά στοιχεία για την κάθε μια. Έτσι πράγματι, η διασταύρωση είναι απόλυτη και η κομπίνα γίνεται πρακτικά αδύνατη. Πως είναι όμως δυνατόν να τηρούνται χειρόγραφα στο «μαύρο εκατόφυλλο τετράδιο» 38 στοιχεία για κάθε δαπάνη, για εκατομμύρια εγγραφές; Αυτό μόνο μηχανογραφικά γίνεται.  Έλα όμως που ο νόμος που έγινε κατ` επιταγή του ΔΝΤ, δεν δέχεται τις μηχανογραφικές καταστάσεις, ακυρώνοντας στην πράξη αυτά που (ορθώς) απαιτεί το ΔΝΤ. Αν αυτός δεν είναι ο γάμος του καραγκιόζη, τότε ποιός είναι;

Που θα πάει αυτή η κατάσταση κύριε Σαχινίδη μας; Δεν αφήνετε όλοι σας τις μεγάλες κουβέντες να βοηθήσετε λίγο τα ανθρωπάκια που πασχίζουν να κρατήσουν στη ζωή τα μαγαζιά και τις επιχειρήσεις τους; Δεν είναι το μεγάλο κεφάλαιο που πλήττεται εδώ (κι αυτοί αρχίζουν να απολύουν σωρηδόν), ούτε οι φοροφυγάδες. Βιοπαλαιστές είναι.  Τι θέλετε, δηλαδή; Να αυτοπυρποληθεί κανένας μπροστά σας για να καταλάβετε;  Μ` αρέσει που κατά τα άλλα κατηγορείτε τις τράπεζες, διότι δεν διευκολύνουν την αγορά με ρευστό... 