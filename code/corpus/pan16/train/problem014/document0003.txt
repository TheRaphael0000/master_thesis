Ο υπουργός Οικονομικών, κ. Γιάννης Στουρνάρας, δήλωσε - στην εκπομπή «Ανατροπή», του Γ. Πρετεντέρη - πως οι τιμές στην Ελλάδα, συμπεριλαμβανομένων και των ειδών διατροφής, βρίσκονται σε πτωτική πορεία είτε μειώνονται σταδιακά.
Το ρεπορτάζ
Η αλήθεια είναι πως στη χώρα μας διάφορα αγαθά και υπηρεσίες έχουν μειωθεί ιδιαίτερα τον τελευταίο χρόνο. Χαρακτηριστικότερο παράδειγμα είναι ο τομέας των Επικοινωνιών, ο Δείκτης τιμών το οποίου παρουσιάζει καθοδική πορεία από τον Ιανουάριο του 2012 μέχρι και τον Ιανουάριο του 2013. Ο ανταγωνισμός που επικρατεί και η ζήτηση του κόσμου για φθηνότερες υπηρεσίες έχει ρίξει σημαντικά τις τιμές. Τον Ιανουάριο του 2013, μάλιστα, ο συγκεκριμένος δείκτης μειώθηκε κατά 5,1%, σε σχέση με τον Ιανουάριο του 2012.

Οι Επικοινωνίες όμως δεν συμπεριλαμβάνονται στο περίφημο καλάθι της νοικοκυράς. Τα στοιχεία για τη διακύμανση των τιμών του Δείκτη στα είδη διατροφής και μη αλκοολούχων ποτών παρουσιάζουν μια εντελώς διαφορετική εικόνα.
Συγκεκριμένα :
Τον Ιανουάριο του 2012 είχαμε μεταβολή προς τα πάνω κατά 3%, σε σχέση με τον Ιανουάριο του 2011.

Τον Φεβρουάριο 2,2%, τον Μάρτιο 2,4%, τον Απρίλιο 1,7%, τον Μάϊο 1,7%, τον Ιούνιο 2%, τον Ιούλιο 1,2%, τον Αύγουστο 1,8%, τον Σεπτέμβριο 1,6%, τον Οκτώβριο 1%, και τον Νοέμβριο η μεταβολή του δείκτη ήταν μηδαμινή. Τον Δεκέμβριο του 2012, σύμφωνα με την ΕΛΣΤΑΤ, είχαμε μείωση κατά 0,6% λόγω πτώσης των τιμών σε δημητριακά και παρασκευάσματα, έλαια και λίπη και νωπά λαχανικά. Μέρος της μείωσης αυτή αντισταθμίστηκε όμως από την αύξηση των τιμών στα κρέατα, στα γαλακτοκομικά και αυγά και στις πατάτες.

Τον Ιανουάριο που μας πέρασε η αύξηση στα είδη διατροφής ήταν κατά 0,2% σε σχέση με τον Ιανουάριο του 2012 εξαιτίας και πάλι της ανόδου των τιμών στα νωπά λαχανικά, στα κρέατα, στα γαλακτοκομικά και στα αυγά. Γενικότερα, σύμφωνα με την ΕΛΣΤΑΤ το 2009 ο μέσος Γενικός δείκτης τιμών καταναλωτή ήταν στις 100 μονάδες, το 2010 ανέβηκε στις 104,71 το 2011 στις 108,20 και το 2012 στις 109,82.
Ιδιαίτερη εντύπωση προκαλεί η σύγκριση των Ελληνικών τιμών με άλλες χώρες της Ε.Ε. των 27. Τα τελευταία η χρόνια η Eurostat συγκεντρώνει τις τιμές αγαθών και υπηρεσιών παρουσιάζοντας αναλυτικά τις διαφορές από χώρα σε χώρα. Αυτή την περίοδο επεξεργάζεται τα στοιχεία για τη χρονιά του 2012. Αν ανατρέξουμε όμως στα αποκαλυπτικά στοιχεία της Eurostat για τη χρονιά του 2011, θα ανακαλύψουμε σημεία και τέρατα.

Αν και στην Ελλάδα, όπως υποστηρίζουν οι μεγάλες εταιρίες, πωλείται (και) ελληνικό γάλα, ωστόσο το ένα λίτρο ήταν πιο ακριβό σε σύγκριση με τις Ολλανδία, Φινλανδία και Αυστρία. Ήταν επίσης 43 λεπτά πιο ακριβό από την Πορτογαλία, η οποία βρίσκεται όπως και εμείς σε περίοδο περικοπών και λιτότητας.

Το ίδιο και με το γιαούρτι. Περί το ένα κιλό αγελαδινό γιαούρτι στην Ελλάδα ήταν κατά 40 λεπτά πιο ακριβό απ` ό,τι στη χώρα με τους μεγαλύτερους μισθούς στην Ε.Ε. και με τον υψηλότερο κατώτατο μισθό: το Μέγα Δουκάτο του Λουξεμβούργου! Ήταν, επίσης, 3 ολόκληρα ευρώ πιο ακριβό από την Ολλανδία!

"Χρυσό" και το βούτυρο αφού τα διακόσια πενήντα γραμμάρια, μας κόστιζαν 2,88 ευρώ, όταν στο Λουξεμβούργο κόστιζε 1,96. Σε  Βέλγιο, Γερμανία και Ολλανδία οι τιμές ήταν 1,70, 1,28 και 1,19 ευρώ αντίστοιχα.
Ένα κιλό στήθος φιλέτο κοτόπουλο στη χώρα μας άγγιζε τα 8.20 ευρώ όταν στην Ολλανδία δεν ξεπερνούσε τα 7.30. Για την αγορά ενός ολόκληρου κοτόπουλου, στην Ελλάδα το κιλό έφτανε τα 4,09 ευρώ, όσο και στο Βέλγιο, όταν στην Πορτογαλία άγγιζε τα 2,35 και στην επίσης χειμαζόμενη οικονομικά Ισπανία έφτανε τα 2,90 ευρώ.
Ένα κιλό άσπρο αλεύρι για όλες τις χρήσεις, στην Ελλάδα, κόστιζε 30 λεπτά περισσότερο απ` ό,τι στο Βέλγιο και άλλα 40 λεπτά περισσότερο από τα ράφια των σούπερ μάρκετ στο Λουξεμβούργο.
Ακόμη και οι τομάτες στην Ελλάδα ήταν κατά 10 λεπτά πιο ακριβές από το Βέλγιο. Ένα κιλό άσπρο ψωμί στη χώρα μας ήταν 80 λεπτά πιο ακριβό από την Ολλανδία, ενώ ένα κιλό ρύζι κόστιζε στην Ελλάδα 3 ευρώ.  Σχεδόν ένα ευρώ πιο ακριβό από Βέλγιο και Ολλανδία με την πιο φτηνή τιμή της Ε.Ε. να είναι στην Πορτογαλία με μόλις 0,99 ευρώ.

Τέλος, το πιο χαρακτηριστικό παράδειγμα είναι η τιμή ενός λίτρου ελαιόλαδου. Στην Ελλάδα ένα λίτρο κατά μέσο όρο άξιζε 5,48 ευρώ όταν στην Ολλανδία κόστιζε 5,05! Η διαφορά μας, με την επίσης ελαιοπαραγωγό χώρα Ισπανία, είναι τεράστια: Μόλις 2,80 ευρώ το λίτρο και 3,95 ευρώ στη χώρα της Πορτογαλίας.