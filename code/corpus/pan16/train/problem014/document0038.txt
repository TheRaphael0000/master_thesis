Το Ασφαλιστικόν απέθανε, το έθαψε ο Μαντέλης. Δεν είναι μόνο οι δραματικές προσπάθειες του ηρωικού υπουργού να πάρει πίσω την υπογραφή του που πέρασαν σε δεύτερο πλάνο στα Χαμπάρια των Οκτώ, αν και το οπλοστάσιο των επιχειρημάτων του αποδεικνύεται ανεξάντλητο. Πραγματικά, ο υπουργός δείχνει αποφασισμένος να μην αφήσει το Μνημόνιο να σαραντίσει: Υπογράψαμε για πλήρη σύνταξη στα σαράντα χρόνια, αλλά όχι στα σαράντα πραγματικά χρόνια. Πουθενά δεν γράφει «πραγματικά». Άρα, τα σαράντα μπορούν να ερμηνευτούν ως άθροισμα πραγματικών και πλασματικών.

Η κάθε χώρα έχει τις παραδόσεις της. Και σύμφωνα με την ελληνική παράδοση, οι κυβερνήσεις αναγνώριζαν κάμποσα χρόνια πλασματικής υπηρεσίας σε διάφορες ομάδες εργαζομένων (κυρίως σε ΔΕΚΟ) που συνταξιοδοτούνταν γύρω στα πενήντα (πραγματική ηλικία), με όψη εξηνταπεντάρηδων. Γιατί να μην το γενικεύσουμε, με βάση την αρχή της ισότητας;
Οι ξενέρωτοι συνομιλητές του Υπουργού έχουν μείνει άφωνοι. Θα πάρει σαράντα μέρες (τριανταεπτά και τρεις πλασματικές) στους ασπρουλιάρηδες για να του απαντήσουν: «Ωραία, αλλά κι εμείς δεν υπογράψαμε για πραγματική σύνταξη, ούτε για πραγματικό δάνειο. Θα σας δώσουμε πλασματικά ευρώπουλα και θα μοιράζετε πλασματικές συντάξεις».

Η σφαγή στο Ασφαλιστικό συνεχίζεται, δυστυχώς, μακριά από τα φώτα της δημοσιότητας. Η είδηση για την κατάργηση της σύνταξης των «αγάμων θυγατέρων» πρόλαβε, τουλάχιστον, να συγκλονίσει το Πανελλήνιο. Πρόκειται για τις ανύπανδρες κοπέλες «ανεξαρτήτου ηλικίας», που έχασαν τον δημόσιο υπάλληλο πατέρα τους. Επειδή ο θάνατος ενός δημοσίου υπαλλήλου, κατά το ελληνικό κράτος, συνιστά μεγαλύτερη απώλεια από τον θάνατο ενός ιδιωτικού, οι θυγατέρες του πρώτου κληρονομούσαν τη σύνταξή του, και την άθροιζαν στη δική τους, με μόνη υποχρέωση να μην παντρευτούν. Ο πέλεκυς της τρόικας έπεσε βαρύς στο κεφάλι τους, μεταφέροντας το πένθος στους έλληνες πολιτικούς.

Όμως, υπάρχει και συνέχεια. Σε δυο εφημερίδες της περασμένης Πέμπτης, βρήκα ένα μικρό μονόστηλο με την εξής είδηση, ασχολίαστη: Καταργείται οικειοθελώς, από την ελληνική πολιτεία, η σύνταξη και των άγαμων γιών των αποθανόντων δημοσίων υπαλλήλων, που είχε αρχίσει να δίνεται πρόσφατα, με βάση την αρχή της ισότητας. Δεν ήξερα ότι η ευρωστία του ασφαλιστικού μας συστήματος είχε επιτρέψει σε ελληνική κυβέρνηση να περάσει πρόσφατα τέτοια ρύθμιση. Όμως, τώρα που γύρισε ο τροχός, βρισκόμαστε μπροστά σε μια καταστροφή. Σύμφωνα με το εκσυγχρονισμένο ελληνικό δίκαιο, τα ορφανά των δημοσίων υπαλλήλων θα μπορούσαν αντί να παντρευτούν, να συνάψουν σύμφωνο συμβίωσης και να εξακολουθήσουν να παίρνουν τη σύνταξη του μακαρίτη. Κι αν το έκαναν μεταξύ τους, να παίρνουν δύο (επιπλέον) συντάξεις. Η επέλαση της νεοφιλελεύθερης τρόικας γκρέμισε το όνειρο.
Το πιο ανησυχητικό είναι ότι οι ντόπιοι Κουίσλιγκ αρχίζουν να εφαρμόζουν την αρχή της ισότητας ανάποδα. Αλλιώς μας τα έλεγαν προεκλογικά: δεν, δεν, δεν. Επιπλέον, στη «δημόσια συζήτηση» κυκλοφορούσε ανέτως η άποψη ότι αν πρόκειται να εξισώσουμε τα όρια ηλικίας, θα μπορούσαμε να κατεβάσουμε τα όρια ηλικίας των ανδρών. Με την ίδια λογική, δηλαδή με τη λογική του παλιού deal πολιτικών και πολιτών, θα μπορούσαμε να συνταξιοδοτούμε όχι μόνο τις μητέρες αλλά και τους πατέρες ανήλικων τέκνων στα πενήντα τους. (Στην πράξη, ωστόσο, αυτό γινόταν ανεξαρτήτως τέκνων, αρκεί οι ενδιαφερόμενοι να ανήκαν σε ισχυρή πελατειακή ομάδα του ευρύτερου δημόσιου τομέα).

Η τρόικα θα καταστρέψει την κοινωνία μας. Δεν πρόλαβαν να εγκατασταθούν στο Χίλτον και σπέρνουν ζιζάνια: Στις πρόωρες συντάξεις να επιβληθούν εισοδηματικά κριτήρια. Δηλαδή, αν είσαι πενηντάρα συνταξιούχα τραπεζικός, με οικογενειακό εισόδημα 100.000 ευρώ ελέω συζύγου και ακινήτων, να την παίρνεις μειωμένη. Αυτό είναι ανήκουστο. Είναι δικαιότερο να μειωθεί η σύνταξη σε όλους εξίσου, συμπεριλαμβανομένων των χαμηλοσυνταξιούχων χωρίς άλλους πόρους. Οι ξενόφερτες ιδέες θέτουν σε κίνδυνο την κοινωνική μας συνοχή, για τη διάρρηξη της οποίας έχουν αρχίσει ήδη να οδύρονται οι έλληνες πολιτικοί.

Διότι, σ` αυτή τη χώρα είχαμε φτάσει όλοι μαζί ένα βήμα από τον παράδεισο. Και ήρθαν αυτοί οι άθλιοι δανειστές να μας επιστρέψουν στην πραγματικότητα. Αλλά ο ετοιμόλογος υπουργός έχει την απάντηση: Δεν υπογράψαμε πουθενά για την πραγματική πραγματικότητα. Θα υπάρχει πάντα μια πλασματική (δηλαδή, ελληνική) πραγματικότητα για να καταφεύγουμε σ` αυτήν.