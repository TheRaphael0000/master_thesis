Η Κομισιόν απέρριψε λοιπόν τη συγχώνευση Ολυμπιακής και Aegean, συγχώνευση που είχε συμφωνηθεί αλλά τελούσε υπό την αίρεση έγκρισης από την ΕΕ. Πρόκειται για μία εξέλιξη για την οποία το protagon.gr σας είχε προϊδεάσει, αποκλειστικά, όταν στις 11 του Γενάρη γράφαμε πως σύμφωνα με πηγές μας μέσα από την διαδικασία «μάλλον θα γίνει η έκπληξη και η συγχώνευση δεν θα προχωρήσει». Γιατί συνέβη όμως αυτό; Και κυρίως, τι θα συμβεί την επόμενη μέρα;

Καταρχήν, αξίζει να σημειωθεί πως η απόφαση είναι εξαιρετικά σπάνια. Το 99,5% των συγχωνεύσεων εγκρίνονται. Ο Χοακίν Αλμούνια, αντιπρόεδρος της Κομισιόν και αρμόδιος για ζητήματα ανταγωνισμού θεώρησε πως δεν υπήρχε άλλη επιλογή από το βέτο. Γιατί; Γιατί όπως δήλωσε, «η συγχώνευση θα οδηγούσε σε οιονεί μονοπώλιο στην Ελλάδα και ως εκ τούτου σε υψηλότερες τιμές και χαμηλότερη ποιότητα υπηρεσιών για Έλληνες και τουρίστες που ταξιδεύουν μεταξύ Αθήνας και νησιών».

Τόσο απλά. Η συγχώνευση κρίθηκε τόσο ακραία επιζήμια για τον Έλληνα καταναλωτή, που είδαμε την εξαίρεση της εξαίρεσης. Η ελληνική αγορά εμπίπτει φαίνεται στο 0,5% που χρήζει ειδικής προστασίας. Είναι απειλούμενο είδος, καθώς από καρτέλ και μονοπώλια πάμε καλά.

Κι η επόμενη μέρα; Καταρχήν φαίνεται σχεδόν βέβαιο πως όντως πρόκειται για διαζύγιο (ακύρωση γάμου πιο σωστά) και όχι για προσωρινό εμπόδιο στη σχέση. «Χάθηκε μία σημαντική ευκαιρία» έγραψε ο πρόεδρος της Aegean Θόδωρος Βασιλάκης. Στον αόριστο το ρήμα, μιλώντας για το παρελθόν, σαν να τελείωσε το ειδύλλιο οριστικά.
 
Δεν είναι καθόλου βέβαιο ότι τα νομικά επιτελεία των δύο εταιρειών προσβάλλουν την απόφαση στο Ευρωπαϊκό Δικαστήριο. Ωστόσο, αυτό που έχει περισσότερο ενδιαφέρον είναι πως πιθανόν δεν δυσαρεστεί και τόσο τους μετόχους και της Aegean και της Ολυμπιακής αυτή η εξέλιξη. Μήπως κάποιοι έκαναν ήδη δεύτερες σκέψεις για το σκόπιμον της συγχώνευσης; Ο Ανδρέας Βγενόπουλος στην ανακοίνωση του ανέφερε πως η ακύρωση της «θα έχει αρνητικές επιπτώσεις τόσο για το επιβατικό κοινό όσο και για την οικονομία της χώρας μας». Ξέχασε να αναφέρει πως θα είναι, έστω και προσωρινά, κακή και για τις δύο εταιρείες. Ξέχασε το αυτονόητο;

Οι δύο εταιρείες μπορούν να ετοιμάζονται να ξεθάψουν το τσεκούρι του πολέμου και να κονταροχτυπηθούν εκ νέου. Σε μία μάχη ίσως μέχρι τελικής πτώσεως της μίας από τις δύο εταιρείες, αφού και οι δύο παρουσιάζουν ζημιές. Καλό για τον Έλληνα καταναλωτή σύμφωνα με την Κομισιόν, που θα απολαμβάνει καλύτερες υπηρεσίες και χαμηλότερες τιμές. Κακό για τους μετόχους και τους εργαζομένους μίας ή και των δύο εταιρειών, καθώς τώρα έρχονται τα «δύσκολα», όπως τουλάχιστον προέβλεψε και ο κύριος Βασιλάκης στη δήλωση του.

Τέλος, μία λεπτομέρεια- κλειδί ενός διαζυγίου είναι το τι θα απογίνουν όσα μοιράζονταν τα δύο μέρη. Εν προκειμένω, υπάρχουν καταγγελίες πως, άτυπα τουλάχιστον, Ολυμπιακή και Aegean συνεννοούνταν εδώ και μήνες σε αρκετά πράγματα ενόψει της οριστικής συγχώνευσης, με μοίρασμα δρομολογίων και αρκετές άλλες συμπράξεις. Αυτό, αν ισχύει, θα σταματήσει; Και αν ναι, πότε; Η ελληνική Επιτροπή Ανταγωνισμού ίσως σύντομα κληθεί να εξετάσει την υπόθεση από την αρχή, όχι μόνο για όσα θα γίνουν, αλλά και για όσα έχουν γίνει ως τώρα, στο διάστημα μετά την αρχική συμφωνία. Κι αυτό είναι κάτι που η αδύναμη, υποστελεχωμένη Ανεξάρτητη αυτή Αρχή μας, σύμφωνα με πληροφορίες μας, μάλλον δεν ήθελε και τόσο να το πράξει ως τώρα. Έρχονται οι αναταράξεις που λέγαμε

 