Σε μία όμορφη χώρα σαν τη δική μας, την ώρα που αυτή όμορφη φλέγεται, δεν θα σας κατηγορήσει κιόλας κανείς αν δεν κοιτάξετε αμέσως ψηλά. Κι όμως, μέσα στην εβδομάδα που διανύουμε, κάτι ίσως αλλάξει στον ελληνικό ουρανό. Κι αυτό γιατί κρίνεται μία, κατά τον Ανδρέα Βγενόπουλο, «εθνική υπόθεση». Το πώς ταξιδεύουμε. Ή αλλιώς, η τύχη της συγχώνευσης της Ολυμπιακής με την Aegean.

Η Ευρωπαϊκή Επιτροπή καλείται να αποφασίσει άμεσα, μέσα στον Ιανουάριο, το αν θα εγκρίνει ή θα μπλοκάρει τη συγχώνευση αυτή. Η Γενική Διεύθυνση Ανταγωνισμού μετά από έρευνα μηνών έχει πια συγκεντρώσει όλο το απαραίτητο υλικό. Σύμφωνα με πληροφορίες του protagon.gr, τις επόμενες 48 ώρες, κεκλεισμένων των θυρών, ο Επίτροπος Χοακίν Αλμούνια και άλλοι ανώτατοι Ευρωπαίοι αξιωματούχοι θα ακούσουν τις σχετικές εισηγήσεις και θα λάβουν την τελική απόφαση. Ναι ή όχι. Τι θα γίνει;

Πολύ σπάνια, μόνον δύο φορές ως τώρα έχει εμποδίσει παρόμοιες συγχωνεύσεις η Κομισιόν. Κι αυτό προφανώς δίνει ελπίδες στους κυρίους Βγενόπουλο και Βασιλάκη, πως και η συγχώνευση αυτή τελικά θα εγκριθεί. Το πρόβλημα είναι ότι μία από τις δύο αυτές φορές, η Κομισιόν είπε ένα μεγάλο όχι σε συγχώνευση αεροπορικών εταιρειών, και μάλιστα με αρκετά παρόμοια στοιχεία. Επρόκειτο για το 2006, και την πρόταση εξαγοράς της Aer Lingus από την Ryanair. Η Κομισιόν θεώρησε πως «οι δύο εταιρείες μαζί θα δημιουργούσαν μία εταιρεία με μονοπώλιο ή τουλάχιστον δεσπόζουσα θέση σε 35 δρομολόγια από και προς την Ιρλανδία, αφήνοντας τους καταναλωτές με λιγότερες επιλογές και πιθανότατα αυξήσεις τιμών».

Παρόμοιος είναι σήμερα και ο προβληματισμός για τη συγχώνευση Ολυμπιακής-Aegean, σε σχέση π.χ. με τα εσωτερικά δρομολόγια προς τα ελληνικά νησιά. Κινδυνεύει ο καταναλωτής να μείνει με λιγότερες επιλογές και υψηλότερες τιμές, αν οι δύο εταιρείες ενωθούν; Είναι πιθανόν. Το ζήτημα είναι απλό. Από τη μία, αν εγκριθεί η συγχώνευση, δημιουργείται ένας νέος και ισχυρός εθνικός αερομεταφορέας. Με περισσότερα κεφάλαια, περισσότερα αεροσκάφη και πιο πολλά δρομολόγια. Μία αεροπορική εταιρεία με ανταγωνιστικά πλεονεκτήματα στην ελληνική αγορά, η οποία θα προσπαθήσει να σταθεί και διεθνώς. Πως επιτυγχάνεται αυτό; Πολύ απλά, όπως δήλωσε ο Ανδρέας Βγενόπουλος το Φλεβάρη του 2010, με «συγκέντρωση δυνάμεων».

Από την άλλη, αν εγκριθεί η συγχώνευση, θα δημιουργηθεί μονοπώλιο. Δεν το λέμε εμείς, το είπε πάλι ο κύριος Βγενόπουλος, έναν χρόνο πριν την παραπάνω δήλωση του. Τότε η MIG ήθελε να αγοράσει την Ολυμπιακή, η Aegean μπήκε σφήνα την τελευταία στιγμή, και ο Mr MIG είπε στον Real FM πως οι δύο εταιρείες δεν έπρεπε να ενώσουν τις δυνάμεις τους, αν θέλαμε «να μην δημιουργηθεί μονοπώλιο στο χώρο των μεταφορών».

Εντάξει, τα συμφέροντα άλλαξαν, και αυτό σε ένα βαθμό εξηγεί τις αντιφατικές δηλώσεις από το ίδιο πρόσωπο. Η ουσία όμως παραμένει: θα δημιουργηθεί ένας νέος και εύρωστος «εθνικός πρωταθλητής» στις αερομεταφορές που θα προστατεύει τα ελληνικά συμφέροντα; Ή θα αποτραπεί η δημιουργία ενός επιβλαβούς για την τσέπη μας μονοπωλίου;

Υπάρχουν επιχειρήματα και υπέρ και κατά. Και για το Ναι και για το Όχι. Και η απόφαση δεν έχει ληφθεί τυπικά ακόμη. Την ώρα που γράφονταν πάντως αυτές οι γραμμές, η αίσθηση είναι πως μάλλον θα γίνει η έκπληξη και η συγχώνευση δεν θα προχωρήσει, τουλάχιστον όχι χωρίς επιπλέον ρητές εγγυήσεις από Olympic Air και Aegean για το πως θα διασφαλιστεί ο υγιής ανταγωνισμός στα εσωτερικά ελληνικά δρομολόγια. Παρακαλώ προσδεθείτε, μπαίνουμε σε περιοχή αναταράξεων
 