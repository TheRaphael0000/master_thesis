Είχα μείνει με την εντύπωση ότι στο Κατάρ ψάχνει πρόεδρο ο Παναθηναϊκός, επενδυτές ο ΓΑΠ και ο Παμπούκης, μετόχους ο Βγενό και προγραμματικές συμφωνίες, project by project (sic), ο Σαμαράς με τον Παναγιωτόπουλο. Ήξερα, επίσης, ότι σε κάθε business plan της προκοπής, οι σύμβουλοι σε προτρέπουν να προσθέσεις και ολίγον Qatar. Αυτή τη συμβουλή, ενδεχομένως, ακολούθησε και ο Μακαριότατος Αθηνών, ο οποίος μετέβη πρόσφατα στο Εμιράτο για να εξετάσειεπενδυτικές ευκαιρίες.

Αυτό που ούτε καν υποψιαζόμουν, είναι ότι στο Κατάρ σφάζονται παπάδες. Και τι παπάδες! Οι Αγιότατοι Πατριάρχες Ιεροσολύμων αφενός, και αφετέρου και εξ ευωνύμων Αντιοχείας. Τι συνέβη και ποίον είναι το μήλον της έριδος θα μας το πει, με  δικά του λόγια, ο Πατριάρχης Ιεροσολύμων. Και τι λόγια! Απολαύστε επιστολής Θεοφίλου Ιεροσολύμων προς Αντιοχείας Ιωάννη το ανάγνωσμα:

"Λυπούμεθα όντως μη εγκακούντες, δια το ότι μόνον άμα τη προαγωγή του επί έτη αφωσιωμένως υπηρετούντος Πατριαρχικού Ημών Επιτρόπου εις το Εμιράτον του Κάταρ Αρχιμανδρίτου κ. Μακαρίου εις Αρχιεπίσκοπον Κάταρ, διεμαρτυρήθη το Πατριαρχείον Αντιοχείας» (Σημ. Σ.:«Λυπούμεθα όντως μη εγκακούντες» μεταφράζεται ελευθέρως: στεναχωριέμαι, αλλά δεν κακιώνω).

Όρισε, δηλαδή, Αρχιεπίσκοπο στο Qatar έναν δικό του ο Θεόφιλος ονομάζοντάς τον, μάλιστα επί το ελληνιστικότερον, Αρχιεπίσκοπο Κατάρων- Κάταρες, ονομαστική, Κατάρων, γενική κτητική. Εξανέστη ο Ιωάννης της Αντιοχείας διότι τα Ιεροσόλυμα εισεπήδισαν εις την φήμην του και ζήτησε δι' επιστολής να ακυρωθεί η χειροτονία. Να ακυρωθεί το μυστήριον; Γίνονται αυτά, Δέσποτά μου; Κύριος Οίδε..

Ο Ιεροσολύμων εξεμάνη. Τούτο τεκμαίρεται από το προοίμιο της επιστολής, όπου τύφλα να 'χει ο Ουμπέρτο Εκο, ο Θεόφιλος δίνει ρεσιτάλ ταπεινοφροσύνης:
«Μακαριώτατε Θειότατε και Αγιώτατε Πατριάρχα της Μεγάλης Θεουπόλεως Αντιοχείας και πάσης Ανατολής, εν Χριστώ τω Θεώ, λίαν αγαπητέ αδελφέ και συλλειτουργέ της Ημών Μετριότητος, κ. κ. Ιωάννη. Την Υμετέραν Σεβασμιοπόθητον Ημίν Μακαριότητα αδελφικώς εν Κυρίω περιπτυσσόμενοι, υπερήδιστα προσαγορεύομεν»
(Ο «σεβασμιοπόθητος εις περιήδιστον περίπτυξιν» -ποίημα απαράμιλλο- έχει μετάφραση εις την απλοελληνική, αλλά ο συντάκτης του παρόντος, μέρες πού είναι, δεν την καταγράφει. Είπαμε, παμφλέτιο θα συντάξουμε, όχι τα απομνημονεύματα του Αγίου Πρεβέζης).

Μετά την προσφώνηση ο Ιεροσολύμων κατεβάζει όχι καντήλια, αλλά τα Γραφάς για να αποδείξει ότι το... Κατάρ του ανήκει. Γράφει
«Αναφερόμεθα εν πρώτοις εις το ότι το Εμιράτον του Kάταρ αποτελεί αναπόσπαστον γεωγραφικήν συνέχειαν της Αραβίας, ποιμαντικής δικαιοδοσίας του ημετέρου Πατριαρχείου, ως εμφαίνεται εκ των εκτιθεμένων εν συνεχεία:
1) Εκ της Ημετέρας Φήμης: "Πατριάρχης της Αγίας Πόλεως Ιερουσαλήμ και πάσης Παλαιστίνης, Συρίας, Αραβίας, πέραν του Ιορδάνου, Κανά της Γαλιλαίας και Αγίας Σιών" εμφαίνεται ευκρινώς, ότι είμεθα Πατριάρχης πάσης Παλαιστίνης».

Αφού του παίρνει και τις τρεις Παλαιστίνες, ο Θεόφιλος συνεχίζει την Ιντιφάντα του κατά Συρία μεριά. Γράφει:
2) Εκ της Ημετέρας Φήμης εμφαίνεται επίσης, ότι είμεθα Πατριάρχης Συρίας, όπερ δηλοί τας περιοχάς άνωθεν της Πορφυρουπόλεως (σημερινής Χάιφας), και την περιοχήν άνωθεν της Σκυθοπόλεως, ήτοι τα σημερινά υψώματα Γκολάν.

Έχοντας καταλάβει σαν άλλος Μοσε Νταγιάν τα υψώματα του Γκολάν, ο Ιεροσολύμων παίρνει την κατηφόρα και εισέρχεται θριαμβευτής εις την Αραβία:
«3) Εκ της Ημετέρας Φήμης εμφαίνεται επίσης, ότι είμεθα Πατριάρχης Αραβίας, ως  η Αραβική Χερσόνησος αποτελεί φυσικήν συνέχειαν της 3ης Παλαιστίνης».

Από της 3ης Παλαιστίνης εξικνούμενος ο Ιεροσολύμων έχει κλείσει στα καρέ του τον Ιωάννη και αρχίζει την καταδίωξη του Αγίου Αντιοχείας από χωρίου εις χωρίον καθ' άπασαν την επικράτεια της Αραβικής Χερσονήσου. Συγκρατείστε τοπωνύμια, επί των οποίων  επιπίπτει η ποιμαντική ράβδος:
« Από Βόστρα, Μητρόπολις και Αδρασός, έως Δία, Μήδαβα, Γέρασα, Εξακωμία, Εννεακωμία», συνολικά 25 χωριά. Όποιος τα βρει στο χάρτη, με ελληνικά ονόματα, κερδίζει την αιώνιο ζωή.

Υποψιαζόμενος, ο Ιεροσολύμων, ότι ο σεβασμιοπόθητος Αντιοχείας, μάλλον δεν πτοείται, του ρίχνει στο Δοξαπατρή επικαλούμενος:
« της εκθέσεως του Νείλου Δοξαπατρή: «Περί των 5 Πατριαρχικών Θρόνων».

Αλλά γιατί τόσος ιερός ζήλος και κοπετός; Ο Θεόφιλος είναι ειλικρινής, υπερασπιζόμενος τις επενδύσεις του εις Κατάρ. Ομολογεί:
«το ημέτερον Πατριαρχείον εζήτησε και έλαβε παρά του Μεγαλειοτάτου Εμίρη Sheikh Hamad bin Khalifa Al Thani έκτασιν γης, εις την οποίαν ήρξατο, ιδίαις αυτού χορηγίαις και αυταίς ευσεβών Χριστιανών, να ανεγείρη ναόν του Οσίου Ισαάκ του ασκήσαντος εν Κάταρ , του Επισκοπείου  και την κατοικίαν του εκάστοτε αντιπροσώπου του ημετέρου Πατριαρχείου ανεγερθέντος και ήδη κατοικουμένου».

Γνώριζα ότι το Πατριαρχείο Ιεροσολύμων είναι μια άκρως ενδιαφέρουσα real estate business, καθόσον τα ακίνητά του διαφιλονικούνται σε πλειστηριασμούς από Εβραίους εποίκους, πλούσιους Άραβες και μυστικές υπηρεσίες. Κάθε αλλαγή ιδιοκτησίας είναι κίνηση στη σκακιέρα για το μέλλον της Ιερουσαλήμ. Δε γνώριζα ότι η φήμη του απλώνεται έως την αυλή του πολυχρονεμένου Εμίρη. Το έμαθα. Καλό Πάσχα!

Υ.Γ.: Το μεσημέρι του Μ. Σαββάτου, όταν δείτε την κλωτσοπατινάδα για το Αγιον Φως, θα αντιληφθείτε γιατί τόσος πόνος και τόσο πάθος.
 