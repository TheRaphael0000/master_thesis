«Αυτή η συμπεριφορά θυμίζει συμπεριφορά ποντικιού που πρώτο εγκαταλείπει το καράβι». Αυτό δήλωσε από το βήμα της Βουλής ο Χρήστος Πρωτόπαπας, για τον βουλευτή που έβγαλε από ελληνική τράπεζα ένα εκατομμύριο ευρώ πέρσι το καλοκαίρι. Σωστά το έγραφε χθες η Στέλλα Αλαφούζου, οι αντιδράσεις είναι οι περισσότερες υποκριτικές. Οι εκατοντάδες χιλιάδες Έλληνες που θάψαμε σε κήπους, κρύψαμε στην ψευδοροφή, καταχωνιάσαμε σε σεντούκια, τα βάλαμε στην HSBC, στη Citibank, στο εξωτερικό ή σε θυρίδες δεν είμαστε με την ίδια λογική βρωμερά ποντίκια; Πολιτικοί και δημοσιογράφοι, το σύνολο σχεδόν του ελληνικού συστήματος, θα μας χαρακτηρίσουν και όλους εμάς ποντίκια ή δεν έχουν τα κότσια;

Δεν είναι όμως μόνο τα δύο μέτρα και τα δυό σταθμά που κάνουν γελοίο και υποκριτικό το όλο σκηνικό. Η προσπάθεια του ποντικού να εγκαταλείψει πρώτος το καράβι είναι κατακριτέα μόνο αν το καράβι δεν πρόκειται να βουλιάξει. Αν κρίνει κάποιος πως το καράβι, δηλαδή το ελληνικό τραπεζικό σύστημα και η ελληνική οικονομία συνολικά έχουν μία τρύπα νααααααα, δεν σώζεται το πράγμα με τίποτα και απλά βουλιάζουμε αργά, τότε δεν είναι σοφή η απόφαση να βγάλεις τα χρήματα σου από την τράπεζα; Όχι απλά σοφή, πάνσοφη είναι.

Όσοι λοιπόν εμπιστεύεστε τις αναλύσεις του Πρωτόπαπα, του Βενιζέλου, του Παπαδήμου και του Σαμαρά για την «ιστορική» συμφωνία, όσοι πιστεύετε τα Νέα και την Καθημερινή, το Μέγκα και τον Σκάι που  μιλούν εν χορώ για μια συμφωνία-σωτηρία της χώρας, όλοι εσείς μπορείτε να κρατήσετε τις καταθέσεις σας στις ελληνικές τράπεζες. Δεν σας εμποδίζει κανείς. Άλλωστε τα πρώτα βιολιά του ελληνικού Τύπου, τα πρώτα βιολιά του ελληνικού Τιτανικού θα παίξουν λίγο ακόμη για εσάς. Επιτρέψτε μου όμως εμένα να εμπιστεύομαι τη γνώμη κάποιων άλλων. Το morning briefing του eurointelligence για παράδειγμα, αυτό που διαβάζουν κάθε μέρα οι πολυεκατομμυριούχοι αναλυτές των μεγαλύτερων τραπεζών και hedge funds του κόσμου, και το οποίο χαρακτηρίζει τις τελευταίες μέρες το  σχέδιο σωτηρίας «baloney», δηλαδή μία μπούρδα, ένα σχέδιο που «στρώνει το δρόμο για μία ήσυχη ελληνική έξοδο από το ευρώ, "paving the way for a quiet Greek exit". Επιτρέψτε μου να νομίζω πως όταν ο Υπουργός Οικονομικών της Σουηδίας Μποργκ λέει στο Eκοφίν πως η συμφωνία «περιορίζει το πρόβλημα σε πρόβλημα μόνο για την Ελλάδα», ο Σόιμπλε δηλώνει πως προσπαθεί να μη χάσει την υπομονή του και ο Ρέσλερ μας προειδοποιεί πως δεν θα τους εκβιάσουμε άλλο πια, κάτι κακό σημαίνει για τη συμφωνία-«σωτηρία». Τέτοιες δηλώσεις σε κάνουν να αναρωτιέσαι μήπως το παιχνίδι που παίζεται άλλαξε. Δεν παίζουν πια το παιχνίδι «Διάσωση της Ελλάδας» αλλά «Blame Game», ποιος θα φταίει για το ναυάγιο. Επιτρέψτε μου επίσης να εμπιστεύομαι πιο πολύ τον Munchau και τον Wolf, τους δύο κορυφαίους αρθρογράφους των Financial Times, της Βίβλου του οικονομικού συστήματος, που λένε ξεκάθαρα, ο πρώτος πως η Ελλάδα πρέπει να χρεοκοπήσει και o δεύτερος πως το Πρόγραμμα δεν βγαίνει. Μόνος αστερίσκος; Όσα γράφει ο George Magnus, που στο Bloomberg σημειώνει πως αν εκλεγεί ο Ολάντ νέος πρόεδρος της Γαλλίας τον Απρίλη, ίσως αμφισβητήσει το σχέδιο Μέρκελ. Μόνο αν συμβεί αυτό συμφωνούν οι περισσότεροι πως υπάρχει έστω και μία μικρή πιθανότητα αλλαγής πλεύσης και πραγματικής διάσωσης της Ελλάδας με πρόσθετα κεφάλαια, μόνο με ένα πραγματικό Σχέδιο Μάρσαλ.

Δεν χρειάζεται πια να είσαι Βαρουφάκης ή Καισάριος, ούτε καν οικονομολόγος. Η λογική φωνάζει. Το σύνολο του διεθνούς οικονομικού Τύπου φωνάζει. Το πιθανότερο είναι πως θα μας σπρώξουν στη χρεοκοπία σύντομα, μετά τις γαλλικές εκλογές και πιθανόν ακόμη και πριν καν το καλοκαίρι. Ως «ποντικός» λοιπόν το γράφω, με πλήρη συναίσθηση της ευθύνης: βγάλτε τα λεφτά σας από τις ελληνικές τράπεζες σήμερα κιόλας. Τώρα! Κι όσοι τα έχετε βγάλει ήδη, μπράβο σας. Μην ντρέπεστε γι αυτό. Δεν είναι προδοτικό. Είναι απολύτως πατριωτικό, όταν και τυπικά κηρύξουμε στάση πληρωμών, και πρέπει να αρχίσουμε να χτίζουμε την Ελλάδα από την αρχή, να έχουμε κάποιοι πέντε δεκάρες στην άκρη. Για την οικογένεια μας, για φίλους, για γνωστούς αλλά και για αγνώστους. Δεν θα κάνει καλό μόνο σε εμάς. Θα κάνει καλό και στην οικονομία. Θα κάνει καλό στην Ελλάδα.    
 