« Όλο και περισσότεροι δεν κόβουν αποδείξεις », άκουσα από το διπλανό τραπέζι. «Πριν ένα χρόνο πήγα στον οδοντίατρο και όταν τελειώσαμε με ρώτησε: Θέλεις απόδειξη; Τότε του απάντησα βέβαια ναι. Για να βοηθήσω την χώρα το έκανα. Πήγα προχθές στον ίδιο οδοντίατρο και πριν αρχίσουμε τον προειδοποίησα: Κοίταξε μην γίνει κανένα λάθος και κόψεις καμιά απόδειξη! Και το έκανα γιατί οι ηλίθιοι που μας κυβερνούν, δεν τις δέχονται πια ως δικαιολογημένο έξοδο. Γιατί λοιπόν να πληρώσω Φ.Π.Α.;  Για να πάνε και αυτά στους μισθούς των δημοσίων υπαλλήλων που κανείς δεν  απολύει; Αν τις δεχόντουσαν τις αποδείξεις όπως παλαιότερα θα πλήρωνα τον Φ.Π.Α και με τον τρόπο αυτό θα βοηθούσα την χώρα και με την φοροαπαλλαγή θα με βοηθούσε λιγάκι κι εκείνη με την σειρά της.»
Τον άκουγα και δεν μπορούσα να μην συμφωνήσω: Τι τους έπιασε και κόψανε τις φοροαπαλλαγές από τις αποδείξεις; Κανονικά θα έπρεπε όσες περισσότερες αποδείξεις έχει μαζέψει κάποιος φορολογούμενος πολίτης από τα έξοδα της καθημερινότητάς του, τόσο μεγαλύτερο ποσοστό μείωσης να είχε.

Αργά πάλι θα αντιληφθούνε πως με την κατάργηση των αποδείξεων οι επιτήδειοι επαγγελματίες θα επωφεληθούν παραμένοντας στο απυρόβλητο της εφορίας γιατί δεν θα τους ζητά κανείς λογαριασμό. Θα ζητήσεις απόδειξη από τον μεγαλογιατρό, τον υδραυλικό, τον δικηγόρο, τον ηλεκτρολόγο, τον αρχιτέκτονα, τον κηπουρό, τον λογιστή, τον εργολάβο όταν αυτή δεν εκπίπτει από την  φορολογική σου δήλωση;  Γνωρίζετε κανέναν που να θέλει να επιβαρυνθεί το δυσβάσταχτο Φ.Π.Α. δίχως να έχει φορολογική ελάφρυνση;  Πραγματικά πόσο «ηλίθιος» πρέπει να είναι κανείς για να καταργήσει τις φοροαπαλλαγές - εκτός βέβαια κι αν «οι ηλίθιοι » δεν είναι και τόσο «ηλίθιοι» και επίτηδες τις κατάργησαν, για να διευκολύνουν την συνέχιση της κυριαρχίας του μαύρου χρήματος σ'αυτή τη χώρα.

Από την άλλη ο κύριος Βενιζέλος προσπαθεί να πείσει τους Έλληνες που έχουν βγάλει τις καταθέσεις τους εκτός συνόρων,  να τις επιστρέψουν διότι το ελληνικό τραπεζιτικό σύστημα είναι από τα πιο ασφαλή στον πλανήτη. Είναι δυνατόν να περπατήσει αυτή η διαβεβαίωση όταν την ίδια στιγμή φυσικά πρόσωπα που αγόρασαν Ελληνικά ομόλογα στην κανονική τους τιμή, για το 5% του τόκου, χάνουν το 53,5% της ονομαστικής αξίας  του κεφαλαίου τους με μια μόνο κίνηση;  Ο κύριος Βενιζέλος και οι περί αυτού ειδήμονες έπεισαν Έλληνες φορολογούμενους αλλά και ομογενείς ανά τον πλανήτη να αγοράσουν ομόλογα για να βοηθηθεί η πατρίδα διασφαλίζοντάς τους - με τα λόγια βέβαια- ότι θα πάρουν πίσω τα λεφτά τους την συγκεκριμένη στιγμή λήξης, μαζί με τον τόκο.  Τώρα βγαίνει απροκάλυπτα και λέει πως «θα υπάρξει ειδική αντιμετώπιση σε δεύτερη φάση για κατηγορίες πολιτών που κατέχουν ομόλογα και πρέπει να προστατευθούν » και αυτοί όπως επισημαίνει είναι «οι μικροεπενδυτές που δεν είναι επενδυτές αλλά αποταμιευτές.» Ποιος θα ξεχωρίσει τους επενδυτές από τους μικροεπενδυτές που δεν είναι επενδυτές αλλά αποταμιευτές; Σαν χρησμός του μαντείου των Δελφών ακούγεται!

Πως μπορείτε κύριε υπουργέ και υπόσχεστε μελλοντικές πληρωμές με τόση ευκολία; Εδώ δεν γνωρίζετε αν στις επόμενες εκλογές θα εκλεγείτε καν βουλευτής. Πιο τίμιο δεν θα ήταν να πείτε την αλήθεια κι όχι να δίνετε πάλι πλαστές προεκλογικές υποσχέσεις;  Ακόμη δεν έχετε  καταλάβει πως αυτές οι πρακτικές είναι που οδήγησαν την χώρα στην σημερινή κατάντια;
 