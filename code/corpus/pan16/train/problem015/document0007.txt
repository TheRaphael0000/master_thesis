Περασμένα μεσάνυχτα, έχοντας παρακολουθήσει με ευλαβική προσοχή την κοινή συνέντευξη Ρομπάι, Μπαρόζο, Παπανδρέου, στην συνέχεια τον Τρισέ και στο τέλος πάλι τον Γιώργο Παπανδρέου με τον Ευάγγελο Βενιζέλο, δέχομαι καθισμένος στον καναπέ τις πλέον προβλέψιμες ερωτήσεις: και τώρα τί θα γίνει με εμάς; Τί σημαίνει αυτή η συμφωνία και τί γίνεται με τις καταθέσεις στις τράπεζες;

Συνειδητοποιώ ότι, ως συνήθως, όταν μιλούν τόσο πολύ οι πολιτικοί στην τηλεόραση, οι περισσότεροι δεν καταλαβαίνουν τίποτα.
Η πρώτη απάντηση που έχω εγώ - φυσικά δεν είμαι ο Βαρουφάκης, που όλο και κάτι παραπάνω θα έχει να μας πει - είναι ότι δεν ξέρουμε τί ακριβώς θα σημαίνει από σήμερα η συμφωνία για την πραγματική οικονομία. Ο Έλληνας πρωθυπουργός επιχείρησε να τη «μεταφράσει», υποστηρίζοντας ότι εφόσον διευκολύνεται η χώρα στην εξυπηρέτηση του χρέους της που προβλέπεται να μειωθεί ως ποσοστό επί του ΑΕΠ , αυτό θα σημαίνει και βελτίωση των δεικτών. Κατά τον Γ.Παπανδρέου, ταυτόχρονα διανοίγονται προοπτικές για ανάπτυξη μέσω του «σχεδίου Μάρσαλ» για την ενίσχυση των χωρών του Μεσογειακού χώρου. ΟΚ όλα αυτά, αλλά οι προβλέψεις επιμένουν ότι στο τέλος του 2011 θα καταγραφεί ύφεση κοντά στο 5%...

Και όσο για την ανεργία, όλοι συμφωνούν ότι η μείωσή της θα είναι ένα δευτερογενές αποτέλεσμα, που θα προκύψει αφού δούμε τους δείκτες να βελτιώνονται. Next year.
O Γ.Παπανδρέου μας είπε και κάτι που ξέραμε: ότι η κυβέρνηση θα εφαρμόσει κατά γράμμα το Μεσοπρόθεσμο (μάλιστα ζήτησε να καταλάβουν όλοι ότι η εφαρμογή του είναι απολύτως επιβεβλημένη και μονόδρομος για να αλλάξουν οι δομές στη χώρα). Αυτό σημαίνει μεγάλα ζόρια. Ανεξάρτητα από το πόσοι συμφωνούν και πόσοι διαφωνούν με το Μεσοπρόθεσμο, το συμπέρασμα είναι ότι ο κύκλος της πίεσης και της ύφεσης δεν έχει κλείσει και ας μας λένε για σχέδιο Μάρσαλ.
Οι καταθέσεις μας στις τράπεζες είναι μάλλον ΟΚ. Οι εταίροι μας και η ΕΚΤ εγγυήθηκαν ότι θα τις στηρίξουν. Δεν ξέρουμε, όμως, πόσο μεγάλα προβλήματα θα τους δημιουργήσει το πιθανολογούμενο πέρασμα των ελληνικών ομολόγων στην κατηγορία «selective default». Σε αυτό το σημείο, υπενθυμίζω ότι έγινε (και σίγουρα θα συνεχιστεί) σκληρό παζάρι με τους τρεις οίκους που μας καταδυναστεύουν κακο-χαρακτηρίζοντας τα ομόλογά μας. Αυτοί και οι αγορές είναι οι τελικοί κριτές, που θα αποφασίσουν αν και πότε η Ελλάδα θα μπορέσει να βγει στις αγορές, και αν οι ελληνικές τράπεζες θα μπορέσουν να δανείζονται από τη διατραπεζική αγορά. Μας αρέσει - δεν μας αρέσει...  
Ωστόσο, η προσωπική μου άποψη είναι ότι η συμφωνία που έκλεισε χθες στις Βρυξέλλες - παρά τα γκρίζα και θολά σημεία της - βγάζει την Ελλάδα από δεινή θέση. Η προοπτική μίας απολύτως καθαρής και καθόλου επιλεκτικής χρεοκοπίας βρισκόταν μπροστά μας και εμείς τραβούσαμε καταπάνω της, με το πολιτικό σύστημα στα χειρότερά του, να τρώγεται με τα ρούχα του για μικροκομματικά συμφέροντα. Χωρίς την παραμικρή ανοχή από μία οργισμένη και μπουχτισμένη κοινωνία, όπου έκαστος κοιτάζει πώς θα σώσει το τομάρι του και δε βλέπει πέρα από τη μύτη του, ήταν μάλλον απίθανο να βρεθεί ένας «από μηχανής θεός» - αν και η κατάστασή μας προσομοιάζει πλήρως με αρχαιοελληνική τραγωδία.

Η συμφωνία που μας έκοψαν και μας έραψαν οι Μέρκελ - Σαρκοζί ήταν σίγουρα καλύτερη από το να μείνουμε εκεί που ήμασταν μέχρι προχθές. Στο πουθενά.