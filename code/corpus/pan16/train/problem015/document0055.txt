Ο αρχηγός το δήλωσε σαφέστατα: Το Σύνταγμα επιτρέπει την απόλυση δημοσίου υπαλλήλου, εφόσον η οργανική του θέση καταργείται. Σ` αυτό συμφώνησε και ο τρίτος συγκυβερνήτης που, ως χθες, με αποτροπιασμό έβλεπε τη γενίκευση των όρων «επίορκος», «κοπανατζής» κ.λπ. Ο Νο 2 της παρέας ξεκαθάρισε ότι, όσοι «επίορκοι», «κοπανατζήδες» κ.λπ. κι αν απολυθούν, οι θέσεις τους θα καλυφθούν από νέα παιδιά, με όρεξη για δουλειά, με προσόντα κ.λπ., επειδή δεν είναι δυνατόν να κατέχουν τις θέσεις οι κακοί, ενώ έχουμε πάνω από ένα εκατομμύριο τριακόσιες χιλιάδες ανέργους κ.λπ. Οι, εκτός τριάδας, πληροφορίες είναι σαφείς: Θα απολυθούν 4.000 φέτος κι άλλοι 16.000 του χρόνου. Ταρίφα!
Και καλά, αν οι «επίορκοι», «κοπανατζήδες» κ.λπ. είναι 4.001, δεν πειράζει. Ένας τους θα τη γλιτώσει, αν και προβλέπεται εσωκυβερνητικό ξύλο για το ποιος θα είναι αυτός. Αν όμως οι «επίορκοι», «κοπανατζήδες» κ.λπ. είναι 3.999, τι γίνεται; Ή η τρόικα εσωτερικού θα πρέπει να δώσει μάχη με την τρόικα εξωτερικού, ώστε η τελευταία να περιορίσει τις απαιτήσεις της ή κάποιου η οργανική θέση θα καταργηθεί. Τι να κάνουμε; Εδώ, πάμε να σώσουμε την Ελλάδα και να προσλάβουμε 4.000 («ισάριθμους», λέει) νέους, με όρεξη και προσόντα, από τη δεξαμενή των ανέργων. Σωστό; Ολόσωστο! Ναι, αλλά -αφού οι οργανικές θέσεις θα έχουν καταργηθεί- πού στον δαίμονα θα τοποθετηθούν οι «ισάριθμοι»;
Λεπτομέρειες.
Φυσικά, υπάρχει και το ζήτημα με το χαράτσι. Που έφτανε μόνο ως το 2012. Κι ο τρίτος συγκυβερνήτης το είχε ξεκαθαρίσει το ζήτημα. Αποκλείεται να συνεχιστεί κι αποκλείεται να εισπράττεται μέσω ΔΕΗ. Θα αντικατασταθεί από κανονικό φόρο (καθ` όσον το χαράτσι είναι ακανόνιστο) που θα εισπράττεται από την Εφορία. Όμως, ο αρχηγός είπε ότι ο φόρος θα καθιερωθεί «σε βάθος χρόνου». Προς το παρόν, μένει το χαράτσι αλλά θα είναι κατά πολύ χαμηλότερο. Και, βέβαια, θα εισπράττεται μέσω ΔΕΗ αλλά, αν δεν πληρώνεται, δεν θα κόβεται το ρεύμα. Καλά! Αυτό (ότι δεν θα κόβεται το ρεύμα) το ξέραμε. Είναι απόφαση του ανώτατου δικαστηρίου. Ναι, αλλά θα είναι κατά πολύ χαμηλότερο: Έκπτωση 15%. Όχι. Μάλλον 10%. Εν τέλει, το βλέπουν στο 15% κάτω. Και η συζήτηση συνεχίζεται. Όχι για το χαράτσι που ήταν να λήξει το 2012 ούτε για το αν θα εισπράττεται μέσω ΔΕΗ, που ήταν μια ακόμα κόκκινη γραμμή που ξεθώριασε, αλλά για το αν η έκπτωση θα είναι 15% ή 10%.
Λεπτομέρειες.
Και, μέσα στη σύγχυση, προέκυψε νέος γραμματέας κόμματος. Από τα σπλάχνα του: Επαγγελματικό στέλεχος. Αρκεί να έχεις προσήλωση στην κομματική γραμμή, χωρίς αναιδείς ερωτήσεις, πιστός στο πίστευε και μη ερεύνα, και την έχεις εξασφαλίσει τη δουλειά. Φυσικά και δεν γίνονται γραμματείς όλα τα επαγγελματικά στελέχη. Σε περιόδους κρίσης, όμως, το θέμα είναι να μην απολυθείς. Κι αυτό το έχουν εξασφαλισμένο. Ακριβώς, όπως οι παπάδες του Γιάννη Παντελάκη. Αλλιώς, αποτελείς μέρος της «δεξαμενής των νέων με τα προσόντα» που έχουν ενταχθεί στο 27% της ανεργίας κι ελπίζεις να έχουν δόση αλήθειας τα όσα ο δεύτερος της παρέας εξαγγέλλει. Επειδή πολύ καλά γνωρίζεις ότι πάλι την αλήθεια διαστρεβλώνει, όπως τη διαστρέβλωνε και τον καιρό του PSI, όταν αφαιρούσε τα δισεκατομμύρια των ταμείων και ωρυόταν ότι η κυβέρνηση τούς διέθεσε 150 εκατομμύρια κι ότι θα τους «εξασφάλιζε ισόποσους τίτλους» (έχουν μανία με τα ισόποσα, ισάριθμα, ισοδύναμα κ.λπ. που εμφανίζονται, όταν προκύπτει ανάγκη, κι αμέσως μετά χάνονται στο υπερπέραν της αχαλίνωτης αμετροέπειας). Και πια, τα ταμεία βούλιαξαν κι Δημήτρης Καμπουράκης υποψιάζεται νέα «έκτακτα» να κρύβονται πίσω από τις παρατάσεις υποβολής των φορολογικών δηλώσεων.
Λεπτομέρειες.
Κι ενώ όλα βαίνουν καλώς και η Ελλάδα σώζεται, βυθισμένη στην ανεργία, την ανέχεια και την κοροϊδία, εσύ, κοπέλα μου, στην Πάτρα, μου ταράζεις τον Κώστα Γιαννακίδη και στεναχωρείς τη Ρέα Βιτάλη με τη συμπεριφορά σου. Είναι δυνατόν να επιλέγεις για το μέλλον σου να γίνεις επαγγελματικό στέλεχος του κόμματος; Την ίδια εξασφάλιση σου παρέχει και το ράσο του παππά. Θα μου πεις, γυναίκες ιερείς δεν υπάρχουν. Λεπτομέρειες.