Αν έβαζα έναν τίτλο για την συζήτηση του προϋπολογισμού στη Βουλή (ψηφίστηκε με 153 «ναι», 142 «όχι» και 1 «παρών») αυτός θα ήταν: «Ο προϋπολογισμός των κενών εδράνων και των απρόθυμων ομιλητών». Έχω καλύψει δημοσιογραφικά πάνω από είκοσι συζητήσεις προϋπολογισμών στην Βουλή και ουδέποτε διαπίστωσα να υπάρχει μεγαλύτερη απροθυμία από τους βουλευτές να λάβουν ενεργό μέρος σε τούτη την πενθήμερη διαδικασία που, στην πραγματικότητα, αφορά στο κορυφαίο νομοθέτημα του κράτους. Άλλοτε οι βουλευτές διαγκωνίζονταν να μιλήσουν, ένας σεμνός βουλευτής Επαρχίας, λύγισε κάποτε από το άγχος πάνω στο βήμα, τώρα διαγκωνίζονταν να απαλλαγούν από αυτό το...βάρος.
Πλησίαζε εννιά το βράδυ, είχαν μιλήσει ήδη η κα Παπαρήγα, ο Φώτης Κουβέλης, ο Αλέξης Τσίπρας και ο Βαγγέλης Βενιζέλος και (παρότι δεν είχα και ιδιαίτερο λόγο) άρχισα να αγχώνομαι ότι θα ξεμείνουμε από ομιλητές. Είχε απομείνει από τους υπουργούς μόνο ο Νίκος Δένδιας και ο Γιάννης Στουρνάρας να μιλήσουν, από αρχηγούς μόνο ο Πάνος Καμένος, δυο βουλευτές και ο πρωθυπουργός που έπρεπε κατά τα ειωθότα, να ανέβει στο βήμα λίγο πριν τις 12 τα μεσάνυχτα που θα άρχιζε η ψηφοφορία.
Ήδη το μεσημέρι κάποια στιγμή έγινε αυτό που ουδέποτε έχει ξαναγίνει στην Βουλή σε προϋπολογισμό, δεν υπήρχε κανείς στην αίθουσα για να ανέβει στο βήμα. Ούτε βουλευτής, ούτε καν υπουργός διαθέσιμος. Ο προεδρεύων τότε μη έχοντας κάποια άλλη πρόχειρη λύση, έδωσε εντολή να γίνει μια ολιγόλεπτη διακοπή που κράτησε τελικά περί τα τρία τέταρτα. Η συζήτηση άρχισε ξανά αφού επιστρατεύτηκαν δυο-τρεις υπουργοί που δεν είχαν πάρει τον λόγο. Κουδούνι προειδοποιητικό για επίσπευση του χρόνου ομιλίας ούτε που ακούστηκε και οι δυο-τρεις εγγεγραμμένοι βουλευτές που πήραν τον λόγο, είχαν απεριόριστο χρόνο στη διάθεσή τους να αναπτύξουν τις απόψεις τους χωρίς να τους διακόψει κανείς.
Υπήρχε μια ευχάριστη προσμονή, άλλοτε αυτές τις μέρες στους φωτεινούς και πολύβουους διαδρόμους του Κοινοβουλίου που έσφιζαν από ζυμώσεις και συζητήσεις, γιατί με το τέλος της ψηφοφορίας σήμαινε για τους κοινοβουλευτικούς συντάκτες και τους βουλευτές η αρχή της ολιγοήμερης εορταστικής σχόλης. Υπήρχαν βέβαια κατά γενική ομολογία και διαφορετικά πολιτικά μεγέθη. Προσωπικότητες που ανέβαιναν στο βήμα και περνούσαν μέσα απ' το θέμα τους συναρπάζοντας τους ακροατές. Και οι συγκρούσεις ακόμα, είχαν μια παλιομοδίτικη ποιότητα, την ώρα που στο βήμα, βρίσκονταν κορυφαίοι πνευματικοί άνθρωποι, όπως ο Παναγιώτης Κανελλόπουλος και πολιτικοί υψηλού βεληνεκούς, όπως ο Λεωνίδας Κύρκος.
Ύστερα ήρθαν οι εποχές του ακραίου δικομματικού φανατισμού, όπου το κράτος έγινε έπαθλο και πέρασε τους πολίτες από το ταμείο, βυθίζοντας την κοινωνία στην πλαδαρή ακινησία και τις ψευδαισθήσεις, ότι θα ζούμε διαρκώς Αλκυονίδες ημέρες. Οι κοινοβουλευτικοί συντάκτες, σύμφωνα με το έθιμο κατηφορίζαμε αμέσως μετά την ψήφιση του προϋπολογισμού στην αγορά για πατσά με το Οικονομικό επιτελείο της κυβέρνησης και πληρώναμε ρεφενέ, ακόμα και όταν έτρεχε άφθονο το χρήμα στην χώρα και στα υπουργεία της.  Και οι βουλευτές, δεν φοβούνταν να περάσουν για την καθιερωμένη βόλτα από τα πυρετώδη δημοσιογραφικά γραφεία για να αλλάξουν μαζί τους τις τυπικές ευχές για τη νέα χρονιά.
Η στενότητα των καιρών δεν επιτρέπει πια τέτοιου είδους πολυτέλειες...
Μετά την ομιλία του πρωθυπουργού, Αντώνη Σαμαρά, ο οποίος, φαίνεται πως είπε αυτό που κυρίως ήθελαν να ακούσουν στις πτέρυγες της συγκυβέρνησης, ότι δηλαδή, η επιβάρυνση στα ακίνητα θα είναι στα περσινά επίπεδα, ότι οι αδύναμοι, οι άνεργοι και οι μεσαίοι δε θα χάσουν τα σπίτια τους, ότι εκεί γύρω στον Απρίλιο, κάτι θα γίνει με το χρέος και ότι χαμηλοσυνταξιούχοι και ένστολοι, θα πάρουν 300 εκ. από το πλεόνασμα, η κυβέρνηση πέρασε χωρίς καν να βραχεί τον χθεσινό κάβο. Αυτό δεν σημαίνει ότι σταμάτησαν οι πονοκέφαλοι του υπουργού Οικονομικών. Την ώρα που ξεκινούσε η ψηφοφορία, ο Γιάννης Στουρνάρας, έπαιρνε στα χέρια του ενημέρωση από τις Βρυξέλλες το οποίο τον πληροφορούσε για την μετάθεση της έλευσης της Τρόικας, στον Ιανουάριο του νέου έτους.
Νευρικός ο υπουργός πηγαινοερχόταν στο περιστύλιο αναζητώντας μια ήσυχη γωνιά προκειμένου να συνεννοηθεί, με τους υψηλόβαθμους εκπρόσωπους των δανειστών οι οποίοι έχουν δυσαρεστηθεί, όπως φαίνεται με το γεγονός ότι ο προϋπολογισμός κατατέθηκε χωρίς την έγκριση τους.
Η μόνη έκπληξη της βραδιάς ήταν η απουσία του Άρη Σπηλιωτόπουλου από την ψηφοφορία. Ο πρώην υπουργός ήταν σε αποστολή του ΝΑΤΟ στις ΗΠΑ, μόνο που η αποστολή του είχε λήξει μια μέρα νωρίτερα και ο ίδιος παρέτεινε την παραμονή του κατά μία ημέρα στην άλλη άκρη του Ατλαντικού. Για τον λόγο αυτό, το Προεδρείο δεν δέχτηκε την επιστολική του ψήφο παρά μόνο ως πρόθεση ψήφου και δεν καταγράφηκε στο αποτέλεσμα.