Άκουγα τον Νίκο Χατζηνικολάου το πρωί στο ραδιόφωνο να μιλάει για τις αγορές, την μεγάλη απειλή των αγορών. Οι οποίες απλώνουν την σκιά τους πάνω από την γη, πάνω από τις χώρες της Ευρώπης. Οι «αγορές» που σήμερα απειλούν με υποβάθμιση ακόμη και την Κεντρική Ευρωπαϊκή Τράπεζα. Που απειλούν με χρεοκοπία την Ελλάδα, την Ιταλία, που απειλούν την ανεξαρτησία των χωρών. Ποιες είναι αυτές οι αγορές, είναι υπάρξεις σκοτεινές που συνωμοτούν ενάντια στους ανθρώπους; Μιλάμε για αυτές λες και είναι μυθολογικά τέρατα που έχουν εισβάλλει στις χώρες μας, στις ζωές μας, αόρατες δυνάμεις, σκοτεινές, τις οποίες κανείς δεν μπορεί να σταματήσει. Και όμως όλοι γνωρίζουμε πως πίσω από τους δείκτες και πίσω από τα νομίσματα, τις υποβαθμίσεις, τις αξιολογήσεις, τις ισοτιμίες, τις χρεοκοπίες, βρίσκονται άνθρωποι, σαν και εμάς, οι οποίοι αυτή τη στιγμή κερδίζουν δις. Άνθρωποι που γνωρίζουν πώς λειτουργεί το σύστημα και τζογάρουν.

Λίγα χρόνια πριν όταν η κυβέρνηση των ΗΠΑ, ετοιμάζονταν να μετατρέψει την Fannie Mae και την Freddie Mac σε κρατικές, o υπουργός οικονομικών Χένρι Πόλσον-όπως αποκαλύφθηκε αργότερα από το δίκτυο Bloomberg- έδωσε στους φίλους του στα χρηματοπιστωτικά ιδρύματα, επτά εβδομάδες πριν το επεισόδιο, μερικά τιπς για το τι επρόκειτο να συμβεί. Ως αποτέλεσμα οι καλοί του φίλοι στοιχημάτισαν εναντίον των γιγάντων και έβγαλαν εκατομμύρια. Αυτού του είδους η πληροφόρηση δεν θεωρείται καν παράνομη στις ΗΠΑ. Είναι απλά ανήθικη. «Απλά δεν το κάνεις, δεν μεταβιβάζεις τέτοιου είδους πληροφορίες στις αγορές», δήλωσε ο Γουίλιαμ Μπλακ, τέως γενικός σύμβουλος στην τράπεζα του Σαν Φρανσίσκο.
Πολλά τέτοια σκάνδαλα βγήκαν στη φόρα. Όπως η ένεση $7.7 τρισεκατομμυρίων στις ελλειμματικές τράπεζες, από την Κεντρική Τράπεζα των ΗΠΑ, ένεση δανείων με επιτόκια πολύ χαμηλότερα από αυτά της αγοράς με αποτέλεσμα οι τράπεζες να καταγράψουν κέρδη 13 δις δολαρίων. Αυτό το δώρο από την κυβέρνηση στον ιδιωτικό τομέα, ήταν κοινό μυστικό για χρόνια. Και αφορούσε επιτόκια τα οποία δόθηκαν απλόχερα σε τράπεζες και όχι σε πολίτες οι οποίοι προσπαθούσαν απεγνωσμένα να μειώσουν το επιτόκιο στα δάνειά τους. Τράπεζες προστατευμένες από το σύστημα, ένα σύστημα που ευνοεί εκείνους που κερδοσκοπούν μέσα από αυτή την κατάσταση.

Και η τιμωρία; Στη Citibank επιβλήθηκε πρόστιμο 285 εκατομμυρίων δολαρίων, για την εξαπάτηση επενδυτών με τοξικά δάνεια, ενώ ο όμιλος είχε δηλώσει κέρδη 21 δις δολάρια μέσα στο τελευταίο τετράμηνο του 2011 και μόνο. Είναι οι ίδιες οι κυβερνήσεις αυτές που προστατεύουν τις τράπεζες και με τον τρόπο τους υποκινούν τέτοιου είδους κερδοσκοπίες. Αυτή είναι η εικόνα της Αμερικής σήμερα, αλλά και της Ευρώπης. Θα υποστούν οι τράπεζες το κόστος της κρίσης; Kαι ποιες είναι οι αγορές που στοιχηματίζουν στην χρεοκοπία της Ελλάδας, στην πτώση του ευρώ; Τάσσονται πράγματι οι κυβερνήσεις ενάντια στις αγορές; Ή μήπως οι κυβερνήσεις προστατεύουν τις αγορές με πρώτη και καλύτερη την Αμερική;

Δεν είναι τυχαίο άλλωστε ότι η oργάνωση Occupy Wall Street, έχει τόσους οπαδούς. Και ζητάει ανάμεσα σε άλλα τον νομοθετικό έλεγχο των χρηματοπιστωτικών ιδρυμάτων και αυστηρότερες ποινές για τους παραβάτες, φυλάκιση και μια μεγαλύτερη ευθύνη απέναντι στην κρίση που έχει χτυπήσει την παγκόσμια οικονομία και μεγαλώνει το χάσμα ανάμεσα στους έχοντες και μη. H Occupy Wall Street, αλλά και οι λοιπές occupy οργανώσεις στις ΗΠΑ γεννήθηκαν μέσα από την συνειδητοποίηση ότι οι «αγορές» δεν είναι  φαντάσματα, δεν είναι υπάρξεις αήττητες, αλλά υπαρκτά συστήματα κινούμενα από θνητούς, οι οποίοι γλιτώνουν πάντα με ευκολία από τις  παρατυπίες τους. Δεν αρκεί λοιπόν να ελπίζουμε ότι οι «αγορές», οι κακές αγορές, με τις σκοτεινές δυνάμεις θα πάνε απλά στην κόλαση και θα κατανικηθούν από επαναστάσεις των ανθρώπων. Η λύση είναι απλή. Και μπορεί να έρθει με τα σωστά μέτρα. Η εμπιστοσύνη ανάμεσα στους πολίτες και στις κυβερνήσεις θα χτιστεί εάν και εφόσον εκείνες προβούν να ελέγξουν το σύστημα. Και να δώσουν μια ανάσα στους πολίτες.