Ρώτησα πολιτικό παράγοντα που γνωρίζει  όλες τις λεπτομέρειες του PSI, τι θα γίνει με τους συμπατριώτες μας που ως φυσικά πρόσωπα κατέχουν ομόλογα του ελληνικού δημοσίου. Ενδιαφέρθηκα, διότι είχα μιλήσει μ` έναν εκπρόσωπο του συλλόγου που έχουν φτιάξει οι άνθρωποι αυτοί, προσπαθώντας να περισώσουν ό,τι μπορούν από την περιουσία τους. Είχα επίσης πολλές παρόμοιες οχλήσεις από απλούς ανθρώπους που ζουν στην Κύπρο. Οι ιδιώτες κάτοχοι ελληνικών ομολόγων βρίσκονται σε απόγνωση, διότι οι εκπρόσωποι τους δεν έχουν καταφέρει ως σήμερα να συναντηθούν με κανέναν επίσημο εκπρόσωπο του υπουργείου οικονομικών, για να μάθουν τις προθέσεις της πολιτικής ηγεσίας γι` αυτούς, αν υποθέσουμε ότι υπάρχουν τέτοιες. Μεταφέρω αυτούσια την απάντηση του παράγοντα αυτού δίχως σχολιασμό, προς ενημέρωση όσων έχουν ζωτικό συμφέρον και όχι μόνο:
«Καταλαβαίνουμε ότι οι περισσότεροι απ` τους ανθρώπους αυτούς, είναι νοικοκύρηδες αποταμιευτές που τοποθέτησαν τις οικονομίες τους σε ελληνικά ομόλογα ως επένδυση. Ούτε κερδοσκόποι είναι, ούτε απατεώνες. Αντιθέτως εμπιστεύτηκαν το ελληνικό κράτος και το βοήθησαν ουσιαστικά, ενώ θα μπορούσαν να έχουν κρατήσει τα λεφτά τους στις τράπεζες ή να τα βγάλουν στο εξωτερικό. Καταλαβαίνουμε ότι με το μεγάλο κούρεμα και την επιμήκυνση του χρόνου αποπληρωμής των νέων ομολόγων που θα πάρουν μετά την ανταλλαγή, χάνουν ικανό μέρος των αποταμιεύσεων τους. Θα έπρεπε να υπάρξει μια μέριμνα γι` αυτούς, όμως υπάρχουν δύο βασικά προβλήματα.
Το ένα είναι η τρόϊκα. Αρνείται πεισματικά ν` ακούσει για αποζημίωση των ελλήνων κατόχων ομολόγων, διότι αυτό θα συνιστούσε προνομιακή συμπεριφορά για μια πληθυσμιακή ομάδα μέσα στη ζώνη του ευρώ. Κατά την τρόϊκα, αν υπήρχε μέριμνα αποζημίωσης για έλληνες πολίτες που κατέχουν ομόλογα, θα έπρεπε να υπάρχει πανομοιότυπη για τον Γερμανό, τον Γάλλο, τον Ιταλό ή τον Φινλανδό. Για τον Γιαπωνέζο ή τον Αμερικάνο αδιαφορούν, αλλά για τους ευρωπαίους δεν το διαπραγματεύονται καθόλου. Κάτι τέτοιο όμως, θα ακύρωνε στην πράξη όλη τη διαδικασία ανταλλαγής, θα έφερνε από την πίσω πόρτα ένα τερατώδες κόστος για το ελληνικό κράτος και θα μπέρδευε αφόρητα τα πράγματα. Η πιο φυσική αντίδραση σε μια τέτοια προοπτική θα ήταν να ξεκινήσει αστραπιαία μια υπόγεια μεταφορά ή και δευτερογενής αγοραπωλησία ομολόγων από ταμεία και χρηματοοικονομικούς ομίλους που σίγουρα χάνουν απ` το κούρεμα, σε φυσικά πρόσωπα που ελπίζουν σε αποζημίωση.
Το δεύτερο αφορά τη σιγουριά που έχουν οι νομικές υπηρεσίες του κράτους, ότι τα επόμενα χρόνια θα ξεσπάσουν λυσσαλέοι δικαστικοί αγώνες ανάμεσα στην Ελλάδα και στους ομολογιούχους που αρνήθηκαν την εθελοντική συμμετοχή στο κούρεμα. Θεωρείται βέβαιο ότι μεγάλοι διεθνείς δικηγορικοί όμιλοι θα συγκεντρώσουν τους ξέμπαρκους ομολογιούχους από όλα τα μήκη και τα πλάτη της γης, και θα προσφύγουν σε διεθνή και εθνικά δικαστήρια απαιτώντας την αποπληρωμή των ομολόγων τους στο 100% της αξίας τους, μαζί με όλων των ειδών τις αποζημιώσεις για βλάψιμο των συμφερόντων τους μέσω της πτώσης των χρηματιστηριακών αξιών τους, ακύρωσης υποτιθέμενων επενδύσεων και άλλων παρόμοιων. Μπροστά σ` αυτή την αναπόφευκτη εξέλιξη, κανένας υπεύθυνος εκπρόσωπος του ελληνικού κράτους δεν πρόκειται να προβεί σε δημόσιες δηλώσεις ή σε πρακτικές διευκολύνσεις απέναντι σε μια ομάδα ομολογιούχων, οι οποίες εκ` των υστέρων θα χρησιμοποιηθούν ως όπλα για να δικαιωθούν δικαστικά οι υπόλοιποι. Γι` αυτό και δεν έχει βρεθεί κανένας πολιτικός ή υψηλά ιστάμενος υπηρεσιακός παράγων, που θα δεχτεί να συνομιλήσει επισήμως με τον σύλλογο τους.
Εξ άλλου, από το κούρεμα δεν πλήττονται μόνο όσοι έχουν ένα ομόλογο του ελληνικού δημοσίου στο συρτάρι τους. Όσοι, για παράδειγμα, πληρώνουν επί χρόνια συνταξιοδοτικά συμβόλαια σε ασφαλιστικές εταιρείες κι αυτές τα είχαν επενδύσει σε ελληνικά ομόλογα, θα περιληφθούν στα φυσικά πρόσωπα που πλήττονται ή όχι; Χάνουν όμως κι αυτοί ένα μέρος της αποταμίευσης τους. Άρα, το πρόβλημα είναι υπερβολικά πολύπλοκο για να λυθεί αμέσως και εύκολα. Ο κ. Βενιζέλος είχε πει μία μοναδική φορά για κάποιου είδους αποζημίωση αυτών των ανθρώπων, όμως δεν το επανέλαβε. Προφανώς αντιλήφθηκε ότι η πράξη είναι δυσκολότερη απ` τις προθέσεις. Γράφτηκαν πληροφορίες στον τύπο για κάποια αποζημίωση μέσω εκχώρησης κρατικής περιουσίας. Απορώ που τις βρήκαν, αφού ουδέποτε στο υπουργείο οικονομικών ή σε κάποια συνεδρίαση άλλου οργάνου έγινε τέτοια συζήτηση. Συνεπώς, μακάρι να μπορούσαμε να βοηθήσουμε με κάποιο τρόπο τους έλληνες ομολογιούχους, όμως το θεωρώ εξαιρετικά δύσκολο, για να μην πω αδύνατο.»