Πριν από τρία περίπου χρόνια η ουγγιά χρυσού είχε φτάσει τα 1900 δολάρια και παραπάνω! Από τότε κατρακύλησε η τιμή, πιεζόμενη από τη σταδιακά αυξανόμενη σταθερότητα και την εμπιστοσύνη ότι το σύστημα δεν θα καταρρεύσει. Η Ευρώπη δάμασε σιγά-σιγά την υποβόσκουσα κρίση μιας ανεξέλεγκτης νομισματικής διάλυσης. Η τιμή της ουγγιάς χρυσού ειναι γύρω στα 1200 με 1300 δολάρια. Όσοι αγόρασαν ακριβά, έχουν χάσει λεφτά, εάν πούλησαν. Άλλοι κρατάνε τις λίρες ή τα «τουβλάκια», τις μπάρες χρυσού δηλαδή, και ελπίζουν ότι θα ανέβει.
Σήμερα έχουν εξασθενίσει, παντελώς σχεδόν, οι πληθωριστικές πιέσεις, αντίθετα, το πρόβλημα έγκειται στον αποπληθωρισμό και την ανεργία. Μεγάλοι παίκτες, όπως ο George Soros, στοιχηματίζουν υπέρ της Ευρώπης και του ευρώ. Έχω γράψει επ' αυτού άρθρο τον Απρίλιο 2014.
Βέβαια, εξακολουθεί να παράγεται χρυσός στα ορυχεία, πάνω απο 1000 τόνοι ετησίως, οι οποίοι απορροφώνται κατά το World Gold Council ως εξής:  571 τόνοι από τους λάτρεις των κοσμημάτων και τη σχετική αγορά, άλλοι 100 τόνοι πηγαίνουν στη βιομηχανία, 283 σε επενδυτικά σχήματα, και 122 τόνοι σε κεντρικές τράπεζες. Η απορρόφηση είναι πτωτική, εκτός από την αγορά κοσμημάτων.
Σημειώνω για την περαιτέρω ανάλυσή μου μερικές πρόσφατες οικονομικές παρεμβάσεις που επηρεάζουν την τιμή του χρυσού:
1. Πριν από λίγες εβδομάδες, αρχές Απριλίου, κυκλοφόρησε, μάλλον σκόπιμα, ένα σενάριο από την Ευρωπαϊκή Κεντρική Τραπεζα (ΕΚΤ) σχετικά με ένα γιγαντιαίο πρόγραμμα asset backed securities για επιχειρήσεις της Ευρώπης, με στόχο τη στήριξη της ευρωπαϊκης οικονομίας προς αποφυγή της επικίνδυνης τάσης αποπληθωρισμού και για την καταπολέμηση της ανεργίας. Το ποσόν: 1000 δισεκατομμύρια ευρώ!
2. Πριν από λίγες ημέρες ανακοινώθηκαν από τον Mario Draghi, τον διοικητή της ΕΚΤ, και άλλα μέτρα που θα αναγκάσουν τους τραπεζίτες να δώσουν προσεχώς δάνεια,  αντί να τα παρκάρουν στην ΕΚΤ, και να βγάζουν άνετα τόκους, χωρίς να σπάνε το κεφάλι τους. Αυτό μπορεί να γίνει με την επιβολή τέλους στα ποσά που έχουν αναληφθεί αλλά δεν αξιοποιούνται.
3. Επίσης επίκειται περαιτέρω μείωση των επιτοκίων, πάλι από την ΕΚΤ, τον Ιούνιο.
Όλα αυτά τα μέτρα έχουν και στόχο να μειωθεί η ισοτιμία του ευρώ σε σχέση με το δολάριο, που παρόλες τις πολεμικές αναταράξεις στην Ουκρανία δεν λέει να ανέβει. Ούτε η σταδιακή μείωση της προσφοράς «φρέσκων» δολαρίων από την Aμερικανική Κεντρική Τραπεζα (FED) στήριξε σημαντικά το αμερικανικό εθνικό νόμισμα μέχρι τώρα. Το ακριβό ευρώ, όμως, εμποδίζει τις εξαγωγές των κρατών της Ευρωπαϊκής Ένωσης σε άλλες χώρες και υποδαυλίζει την ανεργία.
4. Τη Δευτέρα, 19.5.14, ανακοίνωσαν οι Κεντρικές Τράπεζες 21 κρατών της Ευρώπης (συμπεριλαμβανομένης της ΕΚΤ και της Ελβετίας), ότι επιμήκυναν την συμφωνία, η οποία τις δεσμεύει, στο να μην πουλήσουν μεγάλες ποσότητες χρυσού, διατηρώντας τα αποθέματά τους. Θέλουν να αποφύγουν κατ' αυτόν τον τρόπο ρητά, αναταράξεις στις αγορές του χρυσού, που ήταν μάλλον στα σκαριά από μεγάλους παίκτες των αγορών. Η συμφωνία ισχύει από τον Σεπτέμβριο του 2014 μέχρι το φθινόπωρο 2019. Οι συμβαλλόμενες τράπεζες κρατάνε γύρω στους 10.000 τόνους χρυσού.
Με αυτές τις αποφάσεις μπορούμε να υποθέσουμε ότι δεν αποκλείεται να ανέβει, παροδικά και ελεγχόμενα η τιμή του χρυσού. Σίγουρο δεν ειναι, διότι τα πράγματα δεν αποτυπώνονται με γραμμικές μαθηματικές συναρτήσεις. Δεν ξέρουμε, π.χ. αν και πότε θα πέσουν στην αγορά τα αναφερθέντα 1000 δισ. και με ποιο ρυθμό. Η πτωτική τάση έχει τη μεγαλύτερη δυναμική!
Να σημειώσουμε δε, ότι υπάρχουν και άλλα κράτη, εκτός της Ευρωπαϊκής Ένωσης με ισχυρά αποθέματα σε χρυσό.
ΗΠΑ       8134
Κίνα        1054
Ρωσία     1042
Ελβετία   1040
Ιαπωνία    765
Ινδία          558
Τουρκία     498
Ταϊβάν       424
Πηγή: Διεθνές Νομισματικό Ταμείο, τα ποσά σε τόνους.
Αυτά τα κράτη δεν δεσμεύονται με την ευρωπαϊκή συμφωνία, με εξαίρεση την Ελβετία.
Ανεξάρτητα από την ανωτέρω συμφωνία, οι Γερμανοί επαναπατρίζουν σταδιακά τον χρυσό τους, που φυλάσσεται κατά ένα μεγάλο μέρος σε θησαυροφυλάκια Αμερικανών (1500 τόνοι), Γάλλων και Άγγλων. 700 τόνοι θα επιστρέψουν, αν όλα πάνε καλά, μέχρι το 2020 στη Γερμανία. Η φύλαξη εκτός της Γερμανίας είναι ιστορικό κατάλοιπο του Ψυχρού Πολέμου, με ρίζες στον Δεύτερο Παγκόσμιο Πόλεμο. Ιστορίες συνωμοσίας αναφέρουν πως αυτός ο γερμανικός χρυσός έχει κάνει... φτερά. Συνολικά η Γερμανία κατέχει 3387 τόνους. (Και όμως αρνείται να μας επιστρέψει το κατοχικό, αναγκαστικό δανειο... Αλλά αυτό είναι ξεχωριστό θέμα).
Καταλήγοντας, μπορούμε να υποθέσουμε ότι χωρίς την πρόσφατη δέσμευση των Ευρωπαίων, η τιμή του πολύτιμου μετάλλου θα έπεφτε σαν βαρίδι, εάν ξεκίναγαν πωλήσεις, π.χ. προς κάλυψη των κενών στα ευρωπαϊκά δημόσια ταμεία. Από πολιτικούς που πιέζουν τις κεντρικές τράπεζές τους, πιεζόμενοι και αυτοί από τους πολίτες που υποφέρουν λόγω της λιτότητας. Θα ήταν μια χρυσή ευκαιρία για σπέκουλα... short selling!
Μα, αγοράζουν οι Κινέζοι, μου είπε ένας φίλος μου, και οι Ινδοί αγαπούν τον χρυσό. Απαντώ, ναι, αλλά τα στοιχεία που έχουμε δείχνουν και εδώ μειωμένο ενδιαφέρον. Επενδυτές με μεγάλη οικονομική επιφάνεια επενδύουν προσεκτικά σε ευρωπαϊκές μετοχές. Παράδειγμα που ίσως κάτι να λέει: Πρόσφατα αποφάσισε ένας από την ηγεμονική οικογένεια του Κατάρ να επενδύσει πάνω από ένα δισ. σε μετοχές της Deutsche Bank, η οποία προχώρησε σε αύξηση του μετοχικού της κεφαλαίου.
Οπότε, μάλλον θα παραμείνει η τιμή του χρυσού υπό πίεση ή σε ελεγχόμενες διακυμάνσεις, με καθοδική τάση. Δεν αποκλείεται όμως να αγορασθεί μαζικά χρυσός, εάν ξεφύγει η κατάσταση στην Ουκρανία και ξεσπάσει πόλεμος. Εάν όμως καταλαγιάσει ο κουρνιαχτός, και υποχωρήσει ο φόβος, τότε θα πάνε οι επενδύσεις σε μετοχές και όχι σε χρυσό!
Εν κατακλείδι, η αγορά χρυσού δεν συνιστάται!
Θα έχουν επίδραση οι ευρωεκλογές στη διαμόρφωση της τιμής του χρυσού, σε περίπτωση που αυξηθούν τα ποσοστά των ευρωσκεπτικιστών; Όχι, κατά τη γνώμη μου. Θα επικρατήσει η οικονομική λογική. Ότι η Ευρώπη έχει μέλλον!
Οι εναλλακτικές πολιτικές εκτός Ευρωπαϊκής Ένωσης δεν είναι καθόλου καλύτερες για τους πολίτες. Και είναι γνωστό ότι οι περισσότεροι πολιτικοί άλλα λένε προεκλογικά και άλλα κάνουν όταν βρίσκονται σε υπεύθυνη θέση.