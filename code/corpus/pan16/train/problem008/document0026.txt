Kris Peeters
'Nu de omschakeling zo vlot verloopt, kan de periode van die vervelende dubbele geldomloop het best ingekort worden.' Kris Peeters, gedelegeerd bestuurder van middenstandsvereniging Unizo, wil de deadline voor de betalingen in frank één maand vervroegen.
'Wij zijn altijd voorstander geweest van een  Big Bang -scenario zoals dat in Duitsland is doorgevoerd. In één dag schakelen zij over van de Duitse mark naar de euro. De Duitsers wonen toch in een van de grootste en economisch sterkste landen van Europa, dus als zij dat kunnen, moet het ook in België mogelijk zijn. Maar bij de onderhandelingen over het Belgische scenario heeft men spijtig genoeg vastgehouden aan een periode van twee maanden. Wij waren daar toen niet gelukkig mee en zijn dat nu nog altijd niet.
De wettelijke basis is er natuurlijk en het is een illusie te denken dat die nog snel zou kunnen wijzigen. De Belgische frank blijft sowieso een wettelijk betaalmiddel tot eind februari. Daarom lijkt een convenant tussen de verschillende betrokken partijen - dus ook de consumenten - ons een ideale oplossing. Wanneer iedereen afspreekt om vanaf 1 februari geen franken meer te aanvaarden, en de consument gaat daarmee akkoord, is het probleem opgelost en het gewenste effect bereikt.
Want wat hebben we nu? Dubbele kassa's die heel wat verwarring en kosten veroorzaken. Bij de superettes, dagbladhandelaars, bakkers en slagers creëert deze situatie heel wat bijkomende kopzorgen. Als minister van Financiën Didier Reynders eind februari als deadline wil handhaven, raad ik hem trouwens aan om in een kleine handelszaak eens even achter de kassa te gaan zitten.
Ook voor de consument is het belangrijk om zeer snel de overstap te maken. Hij loopt rond met in de ene zak Belgische franken en in de andere zak euro's. Ik ben ervan overtuigd dat die consument best akkoord zal gaan om die twee maanden schemerzone met de dubbele portemonnee terug te brengen tot één maand. Dit is dus een win-winsituatie voor iedereen.
Kijk, de bevoorrading van de banken is tot nu toe zeer goed verlopen. De consument lijkt mentaal grotendeels omgeschakeld te zijn. De twee argumenten tégen een  Big Bang -scenario vallen met andere woorden weg. Waarom dan nu niet aan de consument dat extra zetje geven om snel afscheid te nemen van de frank?'
Jan Smets
'Wij vinden het niet opportuun om in het midden van een operatie de spelregels te veranderen. De problemen van de eerste dagen zullen bovendien snel wegebben.' Dat zegt Jan Smets, commissaris-generaal voor de euro.
'Toen Europa voor het eerst sprak over de invoeringsscenario's voor de eenheidsmunt, werd gedacht aan een dubbele omloopperiode van zes maanden. Na overleg zijn er dat uiteindelijk twee geworden, wat eigenlijk al een grote stap vormde. Vervolgens hebben wij op Belgisch niveau een scenario uitgewerkt in overleg met de verschillende actoren. De regering heeft het bereikte akkoord dan definitief goedgekeurd in februari 2001. Vanaf die datum is het Belgische omschakelingsscenario ook gecommuniceerd aan het grote publiek. Ik vind het niet goed om nu in volle uitvoering een van de basiselementen in het afgesproken scenario te veranderen. Dat zou voor heel veel mensen een hoogst verwarrend signaal zijn.
Het is bovendien sterk de vraag of alle actoren daadwerkelijk zo'n inkorting wensen. Zowel de automatenexploitanten, de banken als de geldtransporteurs hebben zich steeds uitgesproken tégen een zogenaamd  Big Bang -scenario. Wat de consumenten betreft, verheugt het mij dat velen zich snel aanpassen, maar er kunnen ook mensen zijn die een wat langere periode nodig hebben om aan de nieuwe munt te wennen. Ook in Duitsland hebben ze dat tijdig beseft. Je kan daar wettelijk alleen nog in euro betalen, maar de Duitse handel heeft beloofd om nog tot eind februari marken te aanvaarden. Voor de consument maakt die nuance weinig verschil.
Met de twee maanden wilden we de consument trouwens wat meer tijd geven om zijn opgepotte geld nog gratis in te ruilen voor euro's, cash tegen cash. De Belg heeft blijkbaar nog heel wat biljetten in zijn kous of onder zijn matras zitten. Bij een inkorting krijg je in januari misschien een stormloop op de banken, of - erger nog - op de winkeliers.
De problemen waar de Belgische winkeliers nu eventueel mee kampen, en die hen nu aanzetten om een nieuwe timing te vragen, zullen vanzelf verminderen. Dubbele kassa's zullen niet lang meer nodig zijn. Vanaf half januari zal het gros van de betalingen in euro verlopen, zonder dat je daarvoor formeel nog aan regels moet sleutelen. Ik denk niet dat de enkele klanten die in februari nog met Belgische franken komen aanzetten, voor problemen kunnen zorgen.'
'Dit is een win-winsituatie voor iedereen.'
'De problemen zullen vanzelf verminderen.'