Wie stout is, krijgt lekkers

Een film over de tijd dat er nog enige hoop was dat de financiële wereld haar zaken op orde zou krijgen, het zat eraan te komen. Inmiddels hebben de banken het pleit gewonnen. Voor ons Europeanen is de crash van 2008 begonnen in ons financiële hart, de City in Londen. Het is de plek waar een heleboel mensen zeer rijk zijn geworden door het bedenken, opzetten, verzekeren en verkopen van complexe financiële producten die op het hele continent een ravage hebben aangericht.
Waar staan we vandaag, zeven jaar later? Geen enkele ‘topbankier’ kreeg een gevangenisstraf. En heeft ook maar één iemand zijn onverdiende bonussen moeten teruggeven, laat staan zijn salaris? De maatregelen die sindsdien werden genomen, worden uitgehold waar we bij staan. En vooral: voor de diepere oorzaken van de crash is nog geen begin van een oplossing. De Occupy-beweging moet maar eens een reünie organiseren om alle resterende hoop ceremonieel te begraven.
The big short is gebaseerd op het gelijknamige succesboek van de Amerikaanse schrijver Michael Lewis. In een meeslepend verhaal over enkele financiële geeks legt hij de diepere oorzaken van de crash bloot. Die geeks komen langzaam tot het besef dat het topmanagement van de meeste internationale banken geen benul heeft van wat er gaande is in de eigen organisatie. De hoofdrolspelers werken in een hele kleine afdeling van zo’n multinational. Er worden almaar complexere financiële producten ontworpen, verkocht of in de balansen gedropt. Die producten zijn zeer winstgevend, maar ook veel riskanter dan het topmanagement wordt verteld, stellen de geeksvast. Als ze merken dat hun waarschuwingen geen gehoor vinden, besluiten ze om fortuin te maken met de nakende implosie van die complexe financiële producten: the big short.
Door Hollywood-blockbusters zoals Wall Street (‘Greed is good’),American psycho en The wolf of Wall Street zijn veel mensen gaan geloven dat het probleem met bankiers is dat ze een stelletje hoerenlopende, coke snuivende psychopaten en gokverslaafden zijn.The big short toont aan dat het probleem veeleer moedwillige en misdadige incompetentie is dan hebzucht. Iemand die hebzuchtig is, neemt willens en wetens risico’s om die hebzucht te bevredigen. Dat zou veel te veel eer zijn voor de topbankiers van nagenoeg alle grote banken voor 2008.

Ze vroegen er niet naar

Alistair Darling was de Britse minister van Financiën in 2008 en had vlot toegang tot het topmanagement van de grote Britse banken. In zijn memoires Back from the brink schrijft hij het volgende over hen. ‘Ze begrepen niet wat ze aan het doen waren, welke risico’s ze namen of, wat vaak voorkwam, welke producten ze verkochten. (...) Het topmanagement in banken zowel hier als in de VS begreep niet – of vroeg er niet naar – wat blijkbaar zo veel winst opleverde en wat de risico’s waren.’
‘Of vroeg er niet naar’: het zijn de sleutelwoorden om de diepere oorzaken van de crash te begrijpen en vast te stellen dat er in wezen nog niets aan gedaan is. Waarom zou het topmanagement ‘er niet eens naar vragen’? Het antwoord daarop in twee woorden: persoonlijke aansprakelijkheid.
Vroeger werden de echt grote risico’s in de financiële sector genomen in bedrijven die als partnerschappen waren opgezet. Hun topmanagement was persoonlijk aansprakelijk. Dat betekende dat, als de zaken fantastisch goed gingen, ze zich een mooi tweede huis konden kopen, de zogenoemde bonus. Maar mocht het vreselijk misgaan, dan zouden ze hun huis moeten verkopen, de malus.
Dat systeem hield het hele bedrijf strak in het gareel. Het topmanagement had alle redenen om van zeer nabij te volgen wat hun mensen aan het doen waren. Ze lieten hun organisatie niet tot onbeheersbare proporties groeien en gaven veel macht aan hun ‘risk & compliance’-medewerkers, wier taak het was om ‘nee’ te zeggen tegen roekeloze of illegale plannen. Het topmanagement beloonde loyaliteit om zo de cohesie van het bedrijf te versterken. Het was een tijd dat er nog elke andere donderdag een feestje was omdat iemand 15, 20 of 25 jaar bij het bedrijf werkte.
Maar in de jaren 80 en 90 sloegen de golven van de deregulering aan land. De vennootschappen mochten zelf naar de beurs of mochten worden overgenomen door een beursgenoteerde bank. De top was daardoor niet meer persoonlijk aansprakelijk. Erger, in dat nieuwe opzet bleven de bonussen bestaan, terwijl de malussen in de ijskast belandden. De mensen van ‘risk & compliance’ waren niet langer de ogen en oren van de top. Ze werden box tickers genoemd, kostenposten, business blockers. Praat vandaag met gelijk wie van ‘risk & compliance’ en je krijgt een litanie van frustratie over je heen: ze hebben gewoon niet de macht om de bank veilig en fatsoenlijk te houden. Niemand viert nog een jubileum bij het bedrijf, want loyaliteit heeft plaatsgemaakt voor ‘liquiditeit’. Banken kunnen zich in vijf minuten van personeel ontdoen, wat ook de hele tijd gebeurt: ‘executies’ worden ze in de City genoemd. Tegelijk weten de banken ook dat een concurrent hun mensen op elk moment kan wegkopen. De zero-loyaliteit werkt in beide richtingen.

Giftige rook

Dit is de blauwdruk voor het kortetermijnfenomeen dat een moderne, beursgenoteerde megabank is. De grootsten onder hen zijn wereldrijken met honderdduizenden werknemers, tewerkgesteld in de meest uiteenlopende activiteiten, vaak met een grote complexiteit. Denk aan een archipel in de mist, die bemand is met huurlingen. In 2008 is maar één van die vele eilanden ontploft en de rook was toen zo giftig dat het hele rijk dreigde onder te gaan. De regeringsleden van de archipel hadden nooit maar het geringste vermoeden gehad. Waarom zouden ze? Ze waren niet persoonlijk aansprakelijk en zolang alles goed ging, konden ze riante beloningen op zak steken. Het ergste dat hen kon overkomen was dat ze hun baan en aandelen (opties) zouden verliezen. Hoe kan dat in godsnaam ontradend zijn?
The big short laat zien dat er voor 2008 nooit een echt afschrikkingsmiddel was. En nu? De grote banken zijn nog steeds beursgenoteerd. Bankiers kunnen nog altijd rijk worden door risico’s te nemen met andermans geld.
Het heeft er even naar uitgezien dat het Verenigd Koninkrijk het voortouw zou nemen in de strijd tegen dat perverse incentive. Het had een nieuwe wet beloofd die het mogelijk maakt topbankiers te vervolgen voor roekeloos gedrag. Maar toen de Conservatieven vorig jaar de verkiezingen wonnen, haastte de opvolger van Alistair Darling, George Osborne, zich om de maatregel naar het tweede plan te verwijzen. Hij zou ‘een nieuwe regeling’ met de wereldbanken uitwerken en hij ontsloeg zijn strengste toezichthouder.
The big short is de moeite waard. Hij is toegankelijk, intelligent en er doen fantastische acteurs mee. Als je uit de bioscoop komt, sta je op een stoep in Europa, een continent dat alweer Amerika na-aapt door de banken te geven wat ze willen, terwijl het een hausse op de huizenmarkt aanjaagt en zonder duidelijk plan een land in het Midden-Oosten bombardeert.
Het lijkt wel 2006.
