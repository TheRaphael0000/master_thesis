In het gemeenschapsonderwijs kunnen ze er niet mee lachen. Doen ze daar zo hun best om er, vaak in ondankbare omstandigheden, iets van te maken, dan krijgen ze nu van hun klassieke politieke behoeders, de liberalen en socialisten, te horen dat die hun kinderen liever naar de concurrentie sturen, het katholiek onderwijs. Omdat ze daar zo goed onderwijs verstrekken. Vanzelfsprekend dat het gemeenschapsonderwijs dat begrijpt als: omdat wij blijkbaar geen kwaliteit te bieden hebben.
Karel De Gucht en Patrick Janssens, de tenoren van het debat, zaten echter verstrikt in een retorische  cul-de-sac . Enerzijds, zo mag men veronderstellen, waren ze er niet op uit om het gemeenschapsonderwijs af te vallen. Anderzijds dienden ze het kwaliteitsargument op te diepen om te onderstrepen dat het hen niet om de katholiciteit te doen kon zijn. Ze kozen voor het vrij onderwijs om dezelfde reden als zovele andere ouders. Niet omwille van ideologische specificiteit, maar van pedagogische kwaliteit. Of omdat ervoor in de buurt geen alternatief aanwezig is. Want de afstand is bij de schoolkeuze nog altijd de doorslaggevende factor. En aangezien het vrij onderwijs nu eenmaal veel fijnmaziger is vertakt, geniet het wat dat betreft een gigantisch schaalvoordeel.
De Gucht vindt dat katholieke scholen, al was het maar omdat ze met gemeenschapsgeld worden gefinancierd, ook zedenleer moeten aanbieden aan hun vrijzinnige leerlingen en hun beheer moeten democratiseren. Janssens pareerde dat door te stellen dat hij zich vooral zorgen maakt over de sociale ongelijkheid in het onderwijs.
Het dispuut tussen beiden ontspoorde omdat het ene het andere niet hoeft uit te sluiten. Niettemin zet het debat de toon voor het overleg dat minister van Onderwijs Marleen Vanderpoorten morgen donderdag met de voorzitters van de democratische partijen pleegt. Vroeger was zo'n overleg, over het pluralisme en de eerlijke financiering van de scholen, amper denkbaar. De ideologische tegenstellingen tussen confessionelen en vrijzinnigen dwongen de partijen in politieke loopgraven, vanwaaruit elk debat alleen op een schooloorlogje kon uitdraaien.
Daarvan is nu geen sprake meer. De achterban doet niet meer mee. Niet omdat de ouders of leraars onverschillig staan tegenover de waarden die de schoolbonzen pretenderen te verdedigen, maar omdat hun kijk erop is veranderd. Een geglobaliseerde en multiculturele wereld dwingt tot meer nuance dan alleen wederzijdse achterdocht. De twee polen in de onoverbrugbaar lijkende tegenstellingen van vroeger blijken elkaar vandaag eerder aan te vullen en te verrijken dan dat ze tot een confrontatie hoeven te leiden. Beide behoren tot dezelfde maatschappelijke cultuur.
En tenslotte steunt de van vroeger overgeÃ«rfde tegenstelling tussen de schoolnetten niet altijd op ideologische verschillen. Achter dure woorden als 'eigenheid' of 'opvoedingsproject' schuilt ook vaak een strijd om geld en macht, gevoed en gevoerd door organisaties, instellingen en cenakels die vooral zichzelf, hun jobs en hun invloed in stand willen houden.
Nu nog het taalgebruik aanpassen. Bij De Gucht klonk nog een late echo van de oude confrontatiegeest door. Het is tenslotte niet een cursus zedenleer die het pluralisme van een school bepaalt. Maar als Stefaan De Clerck zich daardoor laat opjutten om sceptisch aan te kijken tegen het debat dat de Vlaamse regering over het onderwijs wil voeren, geeft ook hij blijk van conservatisme. Als hij denkt zijn CD&V als oppositiepartij te kunnen profileren met koude-schooloorlogpraat, zou hij wel eens snel kunnen merken dat de troepen niet meer volgen.