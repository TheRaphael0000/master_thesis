Mohammed Mourhit wil in Dublin voor de derde opeenvolgende keer wereldkampioen veldlopen worden. Maar de voorbereiding had wel beter gekund.
Volgend weekend start Mohammed Mourhit in Dublin voor de zesde keer in de Belgische kleuren op het WK veldlopen. In 1997, bij zijn debuut voor België, werd hij in Turijn meteen vijfde. De volgende wereldkampioenschappen in Marrakech en Belfast leverden hem een zevende en een achtste plaats op. Twee jaar geleden pakte hij in Villamoura de wereldtitel nadat hij in een lange spurt de Kenianen en Ethiopiërs in de vernieling had gelopen. En vorig jaar verlengde Mourhit zijn titel: in de wind, modder, regen en kou van Oostende domineerde hij zoals niemand dat had durven te hopen.
De nu 31-jarige Mohammed Mourhit heeft ondertussen niet echt een formidabel jaar achter de rug. In de aanloop naar het WK op de piste in Edmonton had hij hinder van een kuitspierblessure, en op het WK zelf stapte Mourhit tijdens de finale van de 10 kilometer met een nieuwe blessure uit de piste.
De voorbije maanden waren ook al niet geweldig. Dus bereidde Mohammed Mourhit zich maar voor op Dublin in het op grote hoogte gelegen Ifrane in Marokko.
  Mohammed Mourhit:  Ik hoop voor zondag alleen maar dat het niet te koud is, daar heb ik echt een hekel aan. Als het te koud is, zijn je onderbenen snel verkleumd. Ik heb dan geen goed gevoel in mijn benen, ik voel niet goed waar ik mijn voeten zet. Zoals vorig jaar in Oostende waar het gelukkig goed is afgelopen. Nu durf ik te zeggen dat Oostende mijn zwaarste en beste cross ooit was. Achteraf heb ik de Kenianen nog regelmatig gezien. Zij vonden Oostende ook hun zwaarste race ooit. Belangrijk voor mij is dat ze weten dat ik hen kan verslaan, of dat nu in een spurt is of door een vroege aanval. En dat is een psychologisch voordeel.
 Oostende was jouw mooiste overwinning, een half jaar later - na al de mislukte Olympische Spelen in Sydney in 2000 - kwam Edmonton. En opnieuw ging het fout op de piste. 
 Mourhit:  Ik was echt goed voorbereid. Ik ging voor goud op de 10.000 meter. Maar ineens zat ik met die kuitblessure.
 Die vele blessures vormen ondertussen de rode draad in uw carrière. 
 Mourhit:  Alle atleten aan de top hebben last van blessures. Als je in topconditie bent, ben je kwetsbaarder. Want dan heb je zware inspanningen geleverd om die topvorm te pakken te krijgen. Maar daar moet je ook risico voor nemen. Als je te veel nadenkt, ga je te voorzichtig te werk en kom je niet tot die topvorm. Ik let wel enorm op, ik verzorg me zo goed mogelijk, maar het gevaar voor een blessure is er altijd.
 Wat hebben de twee wereldtitels in het veldlopen allemaal teweeggebracht ? 
  Mourhit:  Er is veel veranderd op het vlak van publiciteit, mijn populariteit en in mijn relatie met de organisatoren, met België en met de andere landen waar ik kom. Ze kennen me overal. Ik moet persconferenties geven, handtekeningen uitdelen en ik word nu overal echt goed ontvangen. Mentaal heb ik ook een knop omgedraaid. Ik heb een bepaald niveau bereikt en dat moet ik aanhouden. Ik ga zeker niet gebukt onder de last en de druk van mijn twee wereldtitels.
 Welk belang hechten atleten eigenlijk aan zo'n WK veldlopen? 
 Mourhit :  Voor de atleten is dat het allerhoogste. Er wordt meer waarde aan gehecht dan aan een titel op de piste of een overwinning in een marathon. Alle landen zijn met grote delegaties aanwezig. De specialisten van de steeple, de 3000, 5000 en 10.000 meter en de marathon zijn present. Op de piste heb je de verschillende specialisten, de spoeling is dus dunner omdat goede lopers ook al in de kwalificaties kunnen sneuvelen. Op de piste telt vooral de chrono, het is zomer en de omstandigheden zijn bijna altijd identiek. In een cross moet je over een groot aanpassingsvermogen beschikken, de ene omloop ligt je beter dan de andere. De ene keer is er veel modder, dan is het weer vlak en snel of is de ondergrond bevroren, de volgende keer zit je met veel bochten of hellingen waar de acceleratie en kracht belangrijk zijn. Om een cross te winnen, moet je een complete atleet zijn. 
Voor de buitenwacht heeft de piste nog wel de grootste uitstraling. Je merkt ook dat de meeste sponsors voor de piste kiezen. Als atleet kan ik geen keuze maken. Ik heb zowel tijdens de zomer als tijdens de winter goede resultaten behaald. 
 Lonk je stilaan naar de marathon? 
 Mourhit :  Ik ga ervan uit dat ik in 2003 aan de start van de marathon van Londen sta. Nu speelt dat nog niet zoveel door mijn hoofd, maar ik heb wel zin in de marathon. Na het EK op de piste in München deze zomer ga ik me echt meer op die 42 kilometer concentreren. Ik kan niet verbergen dat ik veel ambitie heb voor de marathon. Ik trainde vroeger vaak met mannen als Abdelkader El Mouaziz en Khalid Kannouchi. Ik heb hun niveau. Ik heb trouwens al de meeste grote halve marathons in Milaan, Rotterdam, Parijs en Lissabon in toptijden gewonnen. Maar dat betekent niet dat het de eerste keer al raak zal zijn. 
 U bent altijd al een zuinige loper geweest. Waarom laat u veel meetings en crossen en dus ook veel geld liggen? 
 Mourhit:  Ik kan inderdaad elke week aan de slag op de piste, in het veld, in de stratenkoersen. Maar zou ik een betere reputatie, meer bekendheid en dus ook meer marktwaarde gekregen hebben als ik week na week alles had gewonnen, maar niet fris meer was voor de grote afspraken? Ik denk het niet. Ik loop voor de medailles, voor recordverbeteringen, voor een mooie erelijst. Op die manier kom je in de geschiedenisboeken van de atletiek. Wat ben ik met nog veel meer geld dan ik al heb? Je hebt toch alleen maar kleren, eten en een dak boven je hoofd nodig. Dat heeft ook met mijn filosofie te maken. Ik wil gewoon gelukkig zijn, gerespecteerd worden en zelf respect hebben voor anderen. Ik ben zuinig op mezelf omdat ik een doel heb. Ik heb mijn nationaliteit niet voor niets veranderd. Ik wil voor België nog medailles en titels pakken. 
 Dat is mooi, maar vorig jaar raakte u na die wereldtitel niet eens in de top-drie van de 'Sportman van het jaar'. Wordt u nog steeds niet aanvaard? 
 Mourhit:  Dat heb ik ook niet begrepen. Je kunt natuurlijk moeilijk sporttakken gaan vergelijken, maar heel objectief dacht ik na het goud van Oostende en het zilver op het WK indoor in Lissabon toch aanspraak op die titel te kunnen maken. Mijn wereldtitel is toch evenveel waard als een titel in het motorcrossen of het biljarten? Ik weet niet hoe journalisten oordelen. Ze hechten weinig belang aan atletiek, dat is zeker. Atletiek is nochtans de meest beoefende sport ter wereld. Ik krijg te horen dat ik te weinig in België ben. Maar ik ben een professionele atleet. Ik trek gewoon, zoals alle anderen, op stage waar het hoog en warm is, waar de omstandigheden ideaal zijn. Dat mogen ze me niet verwijten. Marokko is op dat vlak perfect. 
Ik weet niet of er nog vooringenomenheid tegenover mij bestaat. Ik kan alleen zeggen dat overal waar ik in België kom, de mensen erg vriendelijk zijn. Ik word aangeklampt, moet veel handtekeningen geven, mensen feliciteren me met mijn prestaties. Daarom wil ik me het resultaat van de 'sportman' niet te erg aantrekken, laat staan dat ik er kwaad over word. Ik ben blij dat ik hierheen gekomen ben. Ik heb nog nooit overwogen om niet meer voor België te lopen. Hier heb ik tenslotte enorm veel steun gekregen om mijn carrière uit te bouwen. 
 U wordt in oktober 32 jaar. Hoe lang wilt u nog actief blijven? 
 Mourhit:  Ik wil nog tot en met de Olympische Zomerspelen van 2004 in Athene op het hoogste niveau blijven meedraaien. Daarna haak ik wellicht af en wil ik me hier in België voor de atletiek engageren. Ik wil atleten begeleiden die geen of weinig vooruitgang meer boeken, want op dit moment heeft de Belgische halve fond en fond niet echt veel uitschieters. Ik wil erg graag stages plannen en de relaties tussen België en Marokko verbeteren, mentale begeleiding geven, kortom meer professionalisme brengen. 
Ik geloof echt in de grote waarde van gesloten stages. Je werkt dan dag na dag met de atleet, ziet hem op en naast de piste. Is hij zenuwachtig, tevreden, vermoeid, soepel, heeft hij veel of weinig eetlust? Je kunt  à la carte  inspelen op wat je ziet en wat de atleet voelt en zo de prestaties gevoelig verbeteren. Misschien investeren de jonge Belgen nog iets te weinig in hun carrière. Maar talent is er hier evenveel als elders.