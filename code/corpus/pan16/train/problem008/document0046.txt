‘Vrijwillige’ terugkeer is niets om trots op te zijn

‘Where will we go, miss?’ Het waren de woorden van enkele Iraakse mannen toen het informele vluchtelingenkamp in het Maximiliaanpark begin oktober 2015 werd opgedoekt. In de volkskeuken waar ik toen samen met hen kookte, voedsel verdeelde en rekken bouwde, was me al een en ander duidelijk geworden over het leven in Bagdad, het sektarische geweld en de moeilijkheden om daar een menswaardig leven op te bouwen. Ze waren naar Europa gekomen om iets te doen, om te werken, om nieuwe talen te leren, nieuwe mensen te ontmoeten.

Lange tijdelijkheid

Ik verwees ze toen door naar de pre-opvang in de WTC-torens. Met een beetje geluk konden ze daar binnen slapen. Wist ik veel dat dat voor velen onder hen het begin was van een uitgestrekte periode van tijdelijkheid: van tentenkamp naar pre-opvang, van pre-opvang naar noodopvangcentrum, van noodopvangcentrum naar noodopvangcentrum. Ze kwamen op verschillende plaatsen in het land, soms in een kazerne in West-Vlaanderen om dan na een maand verplaatst te worden naar een tijdelijk leegstaande jeugdverblijfplaats in Antwerpen. Plaatsen die met elkaar gemeenschappelijk hebben dat er niets te doen is. Ook al doet het personeel dat er werkt alle moeite van de wereld om de boel zo goed mogelijk te laten draaien, je kunt er niet werken, geen nieuwe talen leren en geen nieuwe mensen ontmoeten. Het enige wat je verondersteld wordt te doen, is wachten.
Ondertussen word je bang, want er komen brieven toe. Geen antwoorden op asielaanvragen, maar brieven met een stempel van de Belgische regering waarop staat dat personen uit Bagdad niet zomaar automatisch asiel zullen krijgen. Geen nieuwe informatie, maar toch een reden om ongerust te worden want waarom zou je anders zo’n brief krijgen? Misschien had je maar beter geen asiel aangevraagd, straks komt de politie je oppakken. Ondertussen lijkt er ook al iets fout te zijn aan het feit dat je een jonge, alleenstaande man bent. Misschien had je maar onmiddellijk je vrouw, kinderen, zus of moeder moeten meenemen, maar de tocht was veel te gevaarlijk. Nu zitten zij ook op verschillende plaatsen verspreid te wachten. Je slaapt intussen al een aantal maanden niet meer goed. En volledig moedeloos, bang en uitgeput teken je in op vrijwillige terugkeer.

Goed beleid?

Ondertussen is er van de solidariteit die er toen was, in september 2015 in het Maximiliaanpark, nog amper iets merkbaar. Ik was er toen getuige van de toestroom aan hulp, kleren, eten, geld, vrijwilligers. Van alles was er in overvloed. Het was trendy om solidair te zijn met de vluchtelingen. Vrienden en familie vonden het cool dat ik daar ook aan het werk was, luisterden geïnteresseerd naar wat ik erover te vertellen had.
Recent word ik geconfronteerd met een ander soort vraag: werd je toen niet lastig gevallen door mannen? Ik denk dat ik eenmaal een nogal knullig verzoek kreeg of ik het misschien, alsjeblieft, eventueel zou willen overwegen ‘om eens beter kennis te maken’. Daar heb ik toen beleefd en met een kwinkslag voor bedankt. Vervolgens zijn we over iets anders beginnen babbelen en hebben we voort gekookt. Weinig spectaculairs meegemaakt op dat vlak, en eigenlijk helemaal niet lastiggevallen. Sorry daarvoor.
Over de ‘vrijwillige’ terugkeer naar Bagdad van maandag stelde de bevoegde staatssecretaris dat ‘de operatie een succes is, een Europese primeur, iets om trots op te zijn’ (DS online 1 februari) . En dat het vooral gaat om alleenstaande mannen. Dat ze teruggaan naar een plaats waar ze zijn weggerend, wordt afgedaan als ‘goed beleid’. Een beleid dat het grootste deel van zijn middelen spendeert aan tijdelijkheid in stand houden, aan mensen een gevoel geven dat ze niet geloofwaardig zijn, dat ze met te veel zijn, dat ze nog wat moeten wachten, en dat ze dan in tussentijd best eens nadenken over terugkeer want dat dit hier nog wel een tijdje zal duren. Een beleid dat niet meer doet dan verkondigen dat België niet het land van melk en honing is, is geen politiek beleid maar een strategische afwenteling van verantwoordelijkheden. Een beleid dat daarenboven, langs de neus weg, meegeeft dat er vooral alleenstaande mannen worden teruggestuurd, gaat kritiekloos mee in een populistische onderstroom die op dit moment ver staat van alles wat met gelijkheid en rechtvaardigheid te maken heeft.
