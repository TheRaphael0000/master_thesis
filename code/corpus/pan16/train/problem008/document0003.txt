Sjoemelen met erfenissen gaat soms verder dan het ontduiken van successierechten. Ook bij de verdeling van een nalatenschap kunnen de betrokkenen het een en ander mispeuteren.
Jozef Peeters is pas overleden, zijn vrouw Bertha blijft hoogbejaard achter. De drie kinderen, twee dochters en een zoon, gaan over tot de verdeling van de erfenis. Omdat vader geen testament heeft gemaakt, krijgt ieder zijn wettelijk deel (zie kader). Vruchtgebruik op de gehele nalatenschap voor mevrouw Peeters, de helft in naakte eigendom voor de kinderen. Niks abnormaals tot zover.
Maar wat blijkt? Het vermogen van mijnheer Peeters blijkt geen 2,5 miljoen euro aan effecten te bevatten, zoals zoon Frans verwachtte, maar slechts een fractie van dat bedrag. De twee dochters, Marie-Rose en Julia, geven geen krimp. 'Waar is de rest naartoe?' Frans en zijn vrouw Thérèse vertrouwen het zaakje niet. Marie-Rose en Julia hadden namelijk een - eufemistisch uitgedrukt - iets betere relatie met hun ouders en behartigen nu de financiële belangen van hun moeder. Het ruikt naar gesjoemel, naar illegale benadeling.
Althans, dat vindt Frans en hij stapt naar de rechter. Of beter: zijn vrouw Thérèse doet dat. Zij is ervan overtuigd dat er grote bedragen verduisterd zijn en trekt zelf op onderzoek uit. Stoot daarbij naar eigen zeggen op bewijzen dat de twee zussen 2 miljoen aan aandelen hebben geïncasseerd zonder dat te melden, maar wint haar zaak niet: de bewuste bewijzen komen slechts gedeeltelijk boven in het gerechtelijk onderzoek. Thérèse schrijft brieven: naar het gerecht, naar de minister van Justitie. Ze begrijpt het niet. Voor haar is het bedrog duidelijk, maar niemand anders wil het zien. Thérèse beschuldigt haar advocaten van misbruik van vertrouwen, van handjeklap spelen met de tegenpartij. Ze acht de bewijsstukken gemanipuleerd, zowel binnen de beursvennootschap als bij de banken waar haar schoonvader cliënt was. Het protest levert niets op.
Iedereen kent wel een verhaal over erfgenamen die al over de verdeling van de koek beginnen te kibbelen wanneer pa of oma nog maar net onder de grond ligt, als ze al zolang wachten. In het bovenstaande voorbeeld, waar gebeurd maar met fictieve namen, was het niet anders. Wie in deze ook gelijk heeft, de Thérèse uit het verhaal ontdekte dat het niet makkelijk, zelfs bijna onmogelijk is om een nalatenschap gerechtelijk te betwisten, omdat het hele financiële verleden van de overledene uitgevlooid moet worden, hoe complex dat ook in elkaar steekt. Bij het gerecht zijn ze niet happig op dit soort tijdrovende zaken, waarin de strijd tussen boswachter en stroper zeer ongelijk is. Verscheidene notarissen konden het bevestigen: of het nu gaat om het ontduiken van successierechten of het benadelen van andere erfgenamen, wie zich kundig voorbereidt of het geld heeft om zich met kundige mensen te omringen, vindt altijd een manier om zich met weinig pakkans buiten de grenzen van het wettelijke te begeven. Geen spoor van frustratie of woede daarover bij de geraadpleegde specialisten, eerder een van gelatenheid.
Notaris Erik Van Tricht: 'Het grote probleem is de bewijsregeling. Bij het bepalen van een nagelaten vermogen ga je op zoek naar sporen. Als de betrokkenen die zoveel mogelijk wissen, sta je voor een heel moeilijke opdracht. De inventiviteit van de persoon in kwestie hoeft niet heel groot te zijn om het de fiscus of de benadeelden knap lastig te maken. Als iemand tijdens het leven zijn erfenis illegaal wil regelen, is de trukendoos haast onbeperkt. Vind maar een transactie van ongeveer tien jaar geleden terug als je niet eens weet waar je precies moet beginnen te zoeken.'
Is er dan helemaal geen verweer? 'Het huidige systeem zit goed in elkaar, maar er bestaat een gezegde: ' fraus omnia corrumpit' : geen enkele wetgeving is bestand tegen misbruiken. Willen de mensen trouwens wel dat de overheid de financiële situatie van elk van haar inwoners perfect kan screenen? Hoe beter je misbruiken wilt aanpakken, des te meer moet je gaan knabbelen aan de privacy', aldus Van Tricht.
Een klacht wegens benadeling is moeilijk hard te maken, zeker als ze tegen onbekenden gericht is. Het kan zelfs een dure grap worden. Want of het nu gaat om een trust in Monaco, een vastgoedeigendom in Zwitserland of gewoon zwart geld in de kluis of op bankrekeningen, zelfs voor specialisten is het sowieso een tijdsintensieve bezigheid om iemands bezittingen te traceren. Zonder professionele hulp blijkt het amper doenbaar. Vooraf is bovendien moeilijk in te schatten of je met gewiekste of met amateuristische zwendelaars te maken hebt.
De makkelijkste weg naar gerechtigheid loopt via de belastingdienst. De fiscus iets in het oor blazen, kost slechts één telefoongesprek. Het is dan voor de benadeelde alleen maar te hopen dat de speurders van de administratie zich gewillig voor de kar laten spannen. Benadeling alleen interesseert de overheid niet, want ze ondervindt er in principe zelf geen schade van. Maar waar verduistering plaatsvindt, worden bijna per definitie successierechten ontdoken. Daarin zit meteen het nadeel van deze methode. Als ook de benadeelde niet van plan is om vadertje staat te laten meesnoepen, is de kliklijn geen goede oplossing.
Toch lijkt het beter alsnog een beetje geld te pakken te krijgen dan volledig met lege handen achter te blijven. Al was dat laatste nu misschien net de bedoeling van de overledene, want die organiseert vaak zelf de benadeling. Hij of zij heeft daar dan waarschijnlijk wel zijn of haar redenen voor. Hoeveel recht heb je op geld dat je door de dode niet gegund is?
Nog een voorbeeld: een oude tante schenkt haar pasgetrouwde nichtje een van haar huizen. Als de dame sterft, en de wettelijke erfgenamen achten zich door haar selectieve gulheid benadeeld, moet het huis misschien verkocht worden, de opbrengst herverdeeld. De wens van de overledene wordt dan met andere woorden aangepast.
Er gaan daarom stemmen op om de term benadeling uit het erfrecht weg te halen. Van Tricht: 'Weet u, als ik mijn kinderen graag zie, dan zal ik die bevoordelen. Daar heb ik beslist de staat niet voor nodig. En voor mijn vrouw hetzelfde. Maar als er echt fundamentele redenen zijn om hen te onterven, vind ik het spijtig dat de wettelijke reserve dat tegenhoudt.' Bij de notarissenfederatie zijn ze zich bewust van het fenomeen. Voorzitter Karel Tobback: 'We zien bepaalde problemen al langer opduiken. Het spreekt voor zich dat veranderingen in de samenleving aangepaste wetten vereisen, ook die binnen het erfrecht.'
 Maar de reserve volledig afschaffen, vindt Tobback te radicaal. Er bestaan namelijk ook argumenten om de reserve te behouden. Tobback: 'Het gaat om een beschermingsmechanisme, weliswaar soms te ongenuanceerd, maar het garandeert een zekere vorm van rechtvaardigheid. We ervaren te vaak regelrechte erfenisjagerij, mensen die na twintig jaar verwaarlozing plots hun oude moeder in het rusthuis gaan vertroetelen. Als die daardoor een onrechtvaardig groot beslag zouden leggen op de nalatenschap, kan de reserve hen dat beletten. Toch kunnen we misschien het best eens naar een nieuw evenwicht zoeken, want de omgekeerde situatie bestaat evenzeer. Na dertig jaar ruzie toch een deel van je vermogen aan je kind moeten schenken, dat kan pijn doen. Elke collega krijgt wekelijks de vraag om de mogelijkheden tot onterving uit te leggen.' Ruw geschat zijn dat meer dan vijftigduizend cliënten per jaar, bijna de helft van het jaarlijkse aantal sterfgevallen in dit land. Gezien de huidige wetgeving zal het antwoord vaak ontgoochelen. Want de opgelegde solidariteit met de wettelijke erfgenamen kun je nooit helemaal omzeilen. Tenzij ongemerkt, dus illegaal.