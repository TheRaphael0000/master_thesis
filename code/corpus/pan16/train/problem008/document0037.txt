Cambodja ligt nog altijd bezaaid met landmijnen en ander achtergebleven wapentuig. Belgische militairen nemen er deel aan opruimingsoperaties, in samenwerking met internationale humanitaire organisaties. Helaas komt het geld van de donors niet altijd in de juiste handen terecht.
'Blindenwerk was het, toen we arriveerden. Bovendien was het warm, smoorheet was het. Niet minder dan tien hectare grond hadden we uitgekamd, en er was niet één mijn te bespeuren. De  eerste , die moesten we te pakken krijgen, zodat we een veld konden afbakenen en beginnen met het échte werk. De dorpelingen zouden ons aanwijzingen geven. Maar dat deden ze pas wanneer we er al enkele weken neergestreken waren. Er was een rund ontploft in de buurt van de grote weg naar het dorp, legden ze met de armen zwaaiend en glimlachend uit. Of ze brachten ons bij de  chef de village.  Die kon ons naar die plaatsen leiden, waar  ze  te vinden waren. Maar dan moesten we eerst zijn vertrouwen winnen. Want militairen had hij in zijn leven al genoeg gezien.' 
Acht jaar geleden was dat. Samen met vier andere militairen trok Pierre L. toen voor een half jaar naar Cambodja om mijnen te gaan opruimen. Het was al de tweede operatie van de Belgen daar. En het zou ook niet de laatste zijn. Bijna een halve eeuw had in Cambodja een ononderbroken strijd gewoed. In het vroegere Franse protectoraat dat in 1953 een onafhankelijk koninkrijk werd onder koning Sihanouk, was het bewind er maar niet in geslaagd om de oorlog buiten de grenzen te houden. Het aloude conflict tussen Vietnamese en Cambodjaanse communisten, de 'pogroms' tegen Vietnamezen onder generaal Lon Nol, de Amerikaanse bombardementen in het begin van de jaren zeventig, het terreurbewind van de Rode Khmer onder Pol Pot en de invallen van Vietnam in Phnom Penh: er is Cambodja de voorbije halve eeuw weinig bespaard gebleven. 
Dat heeft niet alleen hele generaties psychologisch getekend, ook in het landschap heeft het geweld zijn sporen achtergelaten. Miljoenen mijnen en niet-ontplofte munitie van allerlei aard - dertig verschillende soorten mijnen en meer dan 500 soorten projectielen - liggen nog verspreid over een gebied van zo'n 2900 vierkante kilometer. Volgens het  Landmine Monitor Report 2001  duurt het in het huidige tempo zeker nog vijf tot tien jaar voor alle mijnen zijn opgeruimd. Nog eens een halve eeuw zou nodig zijn om al het andere achtergebleven wapentuig weg te halen.
Ondertussen moet de bevolking op het platteland via campagnes in de dorpsscholen geïnformeerd worden over de gevaren, om te voorkomen dat ze zelf op grote schaal mijnen gaat opruimen. 'Ontheemde families die terugkeren naar hun dorpen gaan op zoek naar grond om te cultiveren, want zonder overleven ze niet. En dus moeten ze soms zelf mijnen ruimen', vertelt Isabelle Plumat, directrice van Handicap International Belgium in Phnom Penh. 'Ze zoeken palmbladeren in de bossen om een huis te bouwen, ook al zijn ze zich bewust van het gevaar. Maar ze hebben geen keus.'
De mensen zijn arm en proberen het wapentuig voor andere doeleinden te gebruiken of te verkopen. Of ze bewaren de mijnen in de hoop er geld voor te krijgen van de mijnenruimers, vertelt George Moens, een van de drie Belgische militairen die op dit moment met het  Cambodian Mine Action Centre  (CMAC) samenwerken. 'Als ergens niet-ontplofte munitie wordt gevonden, sturen we er meteen een ploeg naartoe om ze onschadelijk te maken', zegt hij. 'Eén keer liep dat fataal af. Een lokale medewerker kreeg een tuig in de handen gestopt dat net was opgewarmd. De Cambodjaanse dorpsbewoner had het gebruikt om mee te koken.'
Voor dat  Cambodian Mine Action Centre  werken zo'n 2200 Cambodjanen. Tot in 2000 waren ze nog met 3300, maar wegens een financieel corruptieschandaal aan de top werd de geldkraan een tijdlang dichtgedraaid. Een groot deel van de CMAC-medewerkers werd ontslagen en de meeste opruimingsoperaties werden op 13 oktober 2000 opgeschort. Corruptie houdt het land in zijn greep. 'Het is een feit dat lokale medewerkers eind van de jaren negentig materiaal mondjesmaat mee naar huis smokkelden', vertelt een militair. En de hogere echelons waren zeer goed ingevoerd in de technieken van valse facturatie.
 Maar er komt nu een grendel op het systeem. Een auditrapport licht voortaan de handel en wandel van de Cambodjaanse mijnenopruimingsdienst door. En het CMAC komt onder supervisie van een overheidsinstantie. Een waterdichte garantie is dat evenwel niet. En het geld zal moeten blijven stromen, want de opruimingsoperaties kosten handenvol geld. In 2000 schonk een tiental landen, waaronder België, 9 miljoen dollar aan het UNDP Trust Fund (United Nations Development Program) voor de opruiming van mijnen. Daar kwam nog eens 16 miljoen dollar bovenop die rechtstreeks naar de mijnenruimers ging. Sinds 2001 krijgen ook gespecialiseerde particuliere bedrijven de toestemming om in Cambodja mijnen te ruimen. Maar omdat die vaak zo duur zijn, kan er maar in beperkte mate op hen een beroep worden gedaan. 
De ngo's die in Cambodja actief zijn op het gebied van begeleiding en reïntegratie van slachtoffers van antipersoonsmijnen, zijn minder gefocust op het geld dat hen toekomt. Hoewel. Zonder de nodige middelen kunnen ze niet overleven. En dus móéten ze wel concurreren. 
'Verschillende landen zijn hier aanwezig om zich te profileren', merkt een cynische waarnemer op. 'Veel coördinatie tussen de projecten is er niet. Als ze maar aanwezig zijn.' De militairen ter plaatse zien hun werk als een vorm van expertise - zeker niet altijd van humanitair engagement. Voor de ngo's is het hun kernopdracht. Maar om die uit te voeren, hebben ze geld nodig en dus moeten ze de aandacht vestigen op het probleem. Want de onderlinge strijd is vrij groot. De 'pot' in België moet immers verdeeld worden over niet minder dan 87 organisaties. Tegenover de individuele schenker is de concurrentie er niet minder hard om. Schenk je die 25 euro aan wie opkomt tegen kanker, aids, honger in de wereld? Of aan de slachtoffers van antipersoonsmijnen? 
Er zijn inmiddels al heel wat mijnen en niet-ontplofte munitie geruimd: sinds 1991 in totaal bijna 500.000 stuks. Maar in het oosten, aan de grens met Vietnam, liggen nog hele mijnenvelden vrij. 
Humanitaire organisaties hebben voorlopig nog de handen vol met revalidatie. Al neemt het aantal slachtoffers gestaag af: in 2000 maakten mijnen en achtergebleven wapentuig gemiddeld een 70-tal slachtoffers per maand, vijf jaar geleden waren dat er nog 250 per maand. De pechvogels die op een mijn hebben getrapt, worden verzorgd in provinciale centra, die jaarlijks 7000 patiënten tellen. Vreemd genoeg verzetten velen zich aanvankelijk tegen de verzorging die hen geboden wordt. 'Met een prothese kunnen ze een normaal leven leiden en opnieuw aan de slag. Maar ze hebben het moeilijk om te reïntegreren in de maatschappij', vertelt Isabelle Plumat. 'Ze zijn gestigmatiseerd door hun handicap. Veel Cambodjanen zien het als de incarnatie van een slecht karma. Een straf. En dus mogen ze niet ingrijpen.' Gehandicapten die zelf actief zijn in de revalidatiecentra trachten de anderen te overtuigen om de hulp toch te aanvaarden. 
Ze beschermen zich tegen het kwaad met magische voorwerpen, gebaseerd op hun geloof en op overgeleverde mythes: everzwijntanden en tatoeages. 'Die moeten de mijnenruimers in het dorp behoeden voor alle kwaad', vertelt Plumat op het hoofdkantoor in Phnom Penh. 
In de hoofdstad zelf zie je nauwelijks slachtoffers van de mijnen. Duizenden fietsers laveren in de drukke straten door het verkeer. Een man met een grote hoed springt in het oog. Zijn motorfiets is aan beide kanten zwaar beladen met twee rijen hangende kippen. Samen met zijn vrouw en zoon, die achterop gaan zitten, wriemelt hij zich tussen de honderden andere motorfietsen en  bikes . Op zijn voet draagt hij een tatoeage. Die moet hem geluk brengen. Zodat hij of zijn familie nooit op een niet-ontplofte mijn zal trappen.