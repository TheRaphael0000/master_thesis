Spitse tarieven

De grote spoorwegbaas, Jo Cornu, speelt met het idee om treingebruikers meer te laten betalen voor hun abonnement tijdens de spitsuren. Laten we dat geniale plan even doortrekken naar private sectoren. Pistolets bij de warme bakker op zondagvoormiddag? Mogen best 10 cent per stuk meer kosten. Een ijsje als de temperatuur hoger ligt dan 25 graden? Klein extraatje lijkt mij niet oneerlijk. Een roman aanschaffen tijdens de zomervakantie? Zou 1 euro extra volstaan?
Of misschien moet ik die economische logica omdraaien en toepassen vanuit het perspectief van de klant. Tijdens de spits valt het immers steeds vaker voor (ik ben vaste gebruiker van het traject Lede-Brussel) dat onze trein wordt omgeleid via een oud traject, met langere reistijden tot gevolg. Maar ook daarvóór liepen treinen al vaker vertraging op tijdens de spitsuren. Om te zwijgen over het gebrek aan zitplaatsen en heel af en toe zelfs de noodzaak om een trein te laten passeren omdat er al wat ledematen van lotgenoten/reizigers uit deuren en ramen steken bij het binnenrijden van het station. In die optiek zou ik eigenlijk minder moeten betalen tijdens de spits. Mindere dienstverlening mag economisch gezien ook een lagere prijs tot gevolg hebben, toch? Het is maar dat slappe pistolets in de bak blijven liggen, gesmolten ijsjes zelden verkocht raken en romans met gedeukte kaft meestal met korting worden aangeboden.
Het monopolie dat mij dwingt te ‘kiezen’ tussen de pest of de cholera, zijnde het openbaar vervoer met al zijn gebreken of filerijden met ecologisch catastrofale gevolgen, geeft de NMBS-baas natuurlijk de macht om mij zulke maatregelen door de strot te duwen. Maar daarom getuigt dat nog niet van veel creativiteit.

Van A naar B

Ik besef dat de vaak onverzettelijke spoorbonden en de logge structuur van het bedrijf geen makkelijke oplossingen toelaten, maar laat dat alstublieft geen excuus zijn om de reiziger steeds weer te gebruiken als breekijzer om de inkomsten op te krikken. De meesten van ons hebben echt geen wifi of hippe stations op het prioriteitenlijstje staan. Laat staan dat we allemaal zo flexibel kunnen werken dat de spits zelfs maar te omzeilen valt. De meerderheid der reizigers wil gewoon op een min of meer comfortabele manier van punt A naar punt B geraken. We betalen daar ook al meer dan genoeg voor. Is het dus alstublieft mogelijk om dat voorstel even te herbekijken? Laat Jo Cornu er gerust nog even over nadenken, eventueel onder het genot van een knapperige pistolet of een verfrissend ijsje. Die goeie roman lees ik wel, straks, in de trein. Ik vertrek tijdens de spits, mij wordt waarschijnlijk voldoende tijd voor een extra hoofdstuk gegund.
