Het regent in Vlaanderen, Vlaanderen verdroogt

We lazen de voorbije weken veel berichten over wateroverlast in de pers, en dan trok plots Oost-Vlaams gouverneur Jan Briers aan de alarmbel: hij sprak over een watertekort (DS 1 februari) . Dat lijkt paradoxaal, maar houdt net verband met elkaar.
Dat is eenvoudig te begrijpen: het hemelwater wordt te snel afgevoerd langs riolen, grachten, kanalen en rivieren en te weinig vastgehouden. Door die snelle afvoer krijgen we overstromingen.
Doordat te weinig water wordt vastgehouden, sijpelt het ook onvoldoende in de bodem en worden onze belangrijke ondergrondse watervoorraden, goed voor de helft van het drinkwater, niet aangevuld. Vlaanderen verdroogt, zelfs al valt de regen met bakken uit de lucht.
Eerst water vasthouden en het dan pas vertraagd afvoeren, dat is sinds de overstromingen van 2000-2001 het credo van het Vlaamse waterbeleid. Het werd ook verankerd in het jongste regeerakkoord, met de belofte om verharding tegen te gaan, groendaken in te richten en erosie te bestrijden.
Tot daar de theorie. Doet de overheid iets om water beter vast te houden? Proef op de som zijn de onlangs goedgekeurde stroomgebiedbeheerplannen, die het waterbeleid voor de komende zes jaar schetsen.
Wat blijkt: in heel Oost-Vlaanderen staat er niet één maatregel op het programma om het water beter vast te houden. Niet in het overstromingsgevoelige Denderbekken, niet in het Leiebekken en niet in het Boven-Scheldebekken. De plannen bevatten wel veel maatregelen om het water sneller af te voeren. In plaats van de problemen met overstromingen en verdroging op te lossen, worden ze nog groter gemaakt.
Als (co)voorzitter van de bekkenstructuren kan de gouverneur hier zelf initiatief nemen. Door infiltratiebekkens te voorzien en beken te laten meanderen, kan lokaal veel meer water opgeslagen en bijgehouden worden. De provincie kan ook strengere stedenbouwkundige verordeningen afkondigen, want wat Vlaanderen te weinig heeft aan natuur, heeft het te veel aan bouwvlijt. Iedere dag verdwijnt 6 hectare open ruimte onder steen en beton. Gevolg: water krijgt steeds minder kans om in de grond te trekken.
Op Vlaams niveau is het Beleidsplan Ruimte Vlaanderen in opmaak, dat onze ruimtelijke ordening voor de komende decennia bepaalt. In die decennia, waarin de klimaatverandering voelbaar zal worden, zal een betonstop cruciaal zijn om onze huizen droog en onze watervoorraden op peil te houden.
