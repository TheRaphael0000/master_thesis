In Dordrecht en wijde omgeving schilderde Aelbert Cuyp (1620-1691) het jonge land en zijn elite zoals het zichzelf voorgesteld wilde zien: als opgenomen in een herderlijk paradijs.
Vrede, voorspoed en welvaart waren godsgeschenken die de noordelijke Nederlanden in 1648 in de schoot vielen na de lange, uitputtende oorlog tegen Spanje. Een over de zeven zeeën handeldrijvende natie genoot van de duur bevochten zelfstandigheid. Ze goot haar idealen van politieke en economische vrijheid en religieuze tolerantie in moderne gezagsstructuren. Zich trots zonnend in haar schitterend zelfbeeld, greep ze terug naar antieke cultuurmodellen om haar eigen tijd tot Gouden Eeuw te verklaren. De Griekse dichter Hesiodos had in 800 voor Christus een Gouden, Zilveren, Bronzen, een Heroïsch en een IJzeren Tijdperk onderscheiden. En, voor de Nederlanders beter bekend, was er omstreeks het eerste millennium ook de Latijnse dichter Ovidius geweest, die in zijn  Metamorfosen  gewag gemaakt had van een mythische gulden tijd van volmaakte harmonie tussen gelukkige mensen en een vruchtbare natuur. Daarin bliezen warme winden, strijkend over bloemen en planten die zonder toedoen van de mens waren opgeschoten. Ook in het door Theocritos beschreven Arcadië, het herderlijke paradijs bevolkt door de god Pan en de saters, kon de Nederlandse elite zich vinden.
Toneelschrijvers, verhalenvertellers, liedmakers en dichters putten vrijelijk uit dat voorbeeld om het te versmelten met de trekken van hun eigen vlakke land, vruchtbaar gemaakt door wind, water en licht.
Deze herschepping van het paradijs volgens antiek recept, overgeplant op de lage landen, is ons misschien het meest vertrouwd dankzij de schilderijen van een Nederlandse meester die bij leven alleen lokale faam genoot, en pas in de achttiende eeuw door de Engelsen zozeer naar waarde werd geschat dat ze haast zijn hele oeuvre opkochten.
Aelbert Cuyp (1620-1691) was een telg uit een artistieke familie. Zijn grootvader Gerrit Cuyp verdiende de kost als glazenier, zijn oom Benjamin was een rasschilder en ook vader Jacob Cuyp kon alles aan, portretkunst in het bijzonder. Als belangrijkste schilder in Dordrecht leidde hij heel wat jongeren op in het vak, zijn zoon Aelbert niet uitgezonderd.
Schitterend gelegen in het stroomgebied van Rijn, Maas en Merwede, bracht de bedrijvigheid rond de Dortse haven de stichting van de oudste stad van Nederland met zich. In Leiden, Haarlem, Amsterdam, Delft en Utrecht telde Nederland concentraties van voortreffelijke schilders die de glorie van de Gouden Eeuw uitmaakten, en in hun geheel vandaag nog de hoogste waardering genieten als bloeihaarden van het landschaps- en het historieschilderen, de portretkunst, het stilleven en het genreschilderen (pittoreske taferelen, binnenhuisscènes).
Het nijvere Dordrecht echter had zich nooit als kunststad kunnen waarmaken, zozeer zelfs dat de stadsoversten voor belangrijke decoratieve werken in openbare opdracht doorgaans liever een beroep deden op kunstenaars van buiten de stad. Met de familie Cuyp en de Rembrandt-leerlingen Nicolaas Maes, Samuel van Hoogstraeten en Ferdinand Bol, kwam daar in de zeventiende eeuw toch enigszins een kentering in. Maar, eenmaal het vaderlijke atelier ontgroeid, zocht de jonge Aelbert Cuyp toch wijselijk veeleer buiten Dordrecht naar inspirerende voorbeelden. 
Door het werken bij zijn vader moet hij alleszins al vroeg zijn eigen specifieke talent hebben ontdekt, want het  Portret van een Familie in een Landschap (1641) , gemaakt toen hij eenentwintig was, is een samenwerkingsverband tussen vader en zoon, waarbij Jacobs hand zit in de voorstelling van een soort schools demonstratieritueel in de boerenbuiten, terwijl Aelbert de zanderige grond, de nogal bruine weide met het vee en de donkere wolkenpakken in een grijze lucht voor zijn rekening nam.
De jongeman trad niet in de voetstappen van zijn vader, maar van de grote Jan van Goyen, wiens winterlandschappen, geschilderd in monochrome tinten, een bijzonder suggestieve weergave van de natuur introduceerden. Zoals Van Goyen reisde Cuyp door de hele vallei van de Rijn, naar Nijmegen en vandaar verder naar Kleve in Duitsland. Hij legde wat hem trof snel vast in zijn schetsboek, waaruit hij later in zijn atelier kon halen wat hem paste om tot een schilderij te komen. Op dat ogenblik waren de schetsen van de mooie plekken die hij had aangedaan slechts het vertrekpunt voor een door de verbeelding gezifte, bijgekleurde en geïdealiseerde versie in olieverf op paneel of doek.
Zoals in de eerste zaal van de grote Aelbert Cuyp-tentoonstelling in Londens National Gallery al meteen blijkt, wijken Cuyps landschappen in minstens één opzicht gevoelig af van die van zijn voorbeeld. Niet het vloeibare en transparante in getemperde bruine en grijzige tonen van Van Goyen, maar compacte verfmassa's, stevige borstelstreken en lichtende kleuren, opvallend veel wit en grijs. Hij drukte zijn horizonlijn zo laag mogelijk om plaats te maken voor hemels waarin de wolken drama en beweging brengen.
Het heet officieel dat Cuyp onder invloed van collega's als Jan Both, die de klassieke kunstenaarsreis naar Italië hadden gemaakt, het grijze licht van het noorden op zijn schilderijen allengs verving door een in teer azuur badend oranjegeel licht. Maar waren er ook in de lage landen niet voldoende van die vooravonden waarop jonge koewachters en hun vee, edele ruiters op hun paarden en zomaar passanten, lange schaduwen makend, zich hulden in de rust van een zacht gouden licht?
De vrije, brede gebaren waarmee de luchten geschilderd zijn, en de glimmerende wazigheid van de lichtzones, contrasteren vreemd met de vaak wat stijfjes uitgevallen, strak gemodelleerde figuren op de voorgrond, alsof ze uit een prentenboek geknipt en op het schilderij gekleefd zijn.
Ook zonder koeien zouden Cuyps vroege landschappen genietbaar zijn. En, alweer officieel, heet het dat ze de rijkdom en vruchtbaarheid van Nederlands bodem symboliseerden. Is het ook niet zo dat, als ze íéts symboliseren, dit de absolute vredigheid is? Zoals een koe, zelfs staande, in houding en blik het roerloze uitdrukt, dat is weinig dieren van de boerderij gegeven. Tenminste, zolang het om een weinig gesofisticeerde benadering van de natuur gaat. Gaandeweg verkoos Cuyp, allicht ook op verzoek van zijn gefortuneerde Dortse opdrachtgevers, zijn pastorale idylles op te smukken met elegant volk te paard, zij het altijd met een uitgesproken notie van sereniteit, op het dromerige af.
De ruiters, overwegend mannen, bevinden zich niet alleen in harmonie met de natuur. Hun kalme, liefdevolle blikken gelden ook de jonge eenvoudige herders, die op hun beurt respectvol opkijken naar hun meester. De nieuwe Nederlandse maatschappij was gestoeld op het sociale harmoniemodel, zo blijkt. Of was er toch meer in het spel, op het vlak van de emoties?
Als een meester van de suggestie ontpopte hij zich in het  Rivierlandschap met Twee Ruiters  (ca. 1650), een werk dat leest als een samenvatting van zijn kunnen. Op de voorgrond van een heuvelachtige omgeving - een werkelijkheidsgetrouwe weergave van een plek tussen Nijmegen en Kleve: het Wylermeer en de Wylerberg - gunnen twee nobele ruiters hun paarden rust aan de waterkant. Terwijl de ene, met z'n degen en rode ceintuur herkenbaar als een militair, droomverloren toekijkt hoe zijn paard de lippen aan het spiegelende wateroppervlak houdt, werpt zijn voorname burgerlijke metgezel een kalme, doordringende, zijdelingse blik op een jonge koewachter op het middenplan. De jongen, met z'n rode korte jas en bevallige zwarte hoed, de handen rustig gevouwen op de knop van zijn stok, doet in waardigheid niet onder voor de voorname heer die hem vanaf de rug van zijn paard aankijkt.
Ondanks zijn schroom doorstaat hij de hem uit de hoogte toegeworpen blik, ja in het beantwoorden ervan overwint hij alle vrees. Geen spoor van troebelheid verstoort dit stilzwijgende oogcontact, zo vanzelfsprekend zijn de personages in eenklank met het rustende vee, de hoeve en de bomen, de eenden op het water, het kerkje en de stadstorens, de glooiingen op de wazige achtergrond, het geheel badend in het gouden licht van de late middag onder een hemel waarin de wolken fel zijn maar zonder dreiging. In hun lichtende, ongrijpbare gedaante hebben ze deel aan het onverklaarbare wonder van een lucht die in wezen de grootste rust van de wereld uitstraalt.
In zijn latere werken haalde hij nog machtig uit, waarbij zijn oog een nooit eerder geëvenaarde panoramische omhelzing van het landschap volvoert, maar de mentale intensiteit van zijn  Rivierlandschap met Twee Ruiters  zou hij niet meer betrachten. Wat de edele ruiter en de jonge hoeder enkele ogenblikken lang met elkaar deelden, bleef tot het geheim van een enkele volmaakte dag behoren.
Lang voor zijn dood in 1691 was Aelbert Cuyp al spaarzamer gaan schilderen. Hij trouwde rijk met iemand uit de regentenklasse, Cornelia Boschman, nam verantwoordelijke functies op in de gereformeerde kerk en leidde een bestaan dat even rimpelloos was als dat wat hij in al zijn schilderijen had voorgespiegeld. Het scheelde niets of zijn vaderland had geen enkele van zijn werken overgehouden. Gemaakt voor lokale notabelen, werden ze in de achttiende en negentiende eeuw massaal door Britse verzamelaars opgekocht. Wie goed kijkt, ziet Cuyp opnieuw tot leven komen in de landschappen van John Constable. Alleen het meesterlijke  Rivierlandschap met Twee Ruiters  keerde terug uit Engeland en belandde in het Rijksmuseum in Amsterdam, waar de Cuyp-tentoonstelling in het begin van de zomer naartoe reist.