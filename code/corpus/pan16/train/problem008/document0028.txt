LEO KIRCH
Dat de Duitse mediamagnaat Leo Kirch alweer aan de rand van de afgrond staat, zal niemand uit zijn omgeving nog verbazen. Maar dat het water hem net nu, in de aanloop naar de verkiezingen, écht tot aan de lippen staat, zint de Duitse politici niet.
De bijeenkomst van half februari in het landelijke hotel  Wichmann  in Hannover was strikt geheim. Drie hoge gasten had kanselier Gerhard Schröder er uitgenodigd, en hij had daarmee slechts één doel voor ogen. De Duitse media  moesten  en  zouden  in eigen handen blijven. Geen  Rupert Murdochs  in het Duitse medialandschap. De Amerikaans-Australische mediamogol, die als een aasgier boven het bijna failliete Duitse mediaconcern Kirch was komen cirkelen, moest zo snel mogelijk uit het land worden verdreven. De groten uit de business, Thomas Middelhoff van de grootste Duitse mediagroep Bertelsmann, Erich Schumann van de  Westdeutsche Allgemeine Zeitung , en Rolf Breuer van Deutsche Bank, zouden hun krachten bundelen, schreef het weekblad  Der Spiegel . Veel tijd om te aarzelen was er niet. Want als het veertig jaar oude imperium van Leo Kirch eenmaal onder zijn hoge schuldenberg bezwijkt, is het misschien allang te laat.
 Vooral de krantenpoot van de Kirch-groep moest uit de handen van mediatycoon Murdoch worden gered. Het aandeel van 40 procent dat Kirch bezit in de populairste krantengroep van het land, Springer Verlag (uitgeverij van  Bild  en  Welt) , diende in veiligheid te worden gebracht. Het moet gezegd: Kirch probeert zo nu en dan zelf wel zijn conservatieve stempel te drukken op de uitgeverij. Maar een overname door Murdoch lijkt pas écht een nachtmerrie voor de Duitse politici. Ze durven er niet aan te denken dat de uitgever van onder meer de Britse pulpkrant  The Sun  het beleid van  hun  kranten zou meebepalen. Zeker niet vlak voor de parlementsverkiezingen.
Er moest dus een 'nationale' oplossing worden gezocht. Politiek Duitsland was het daarover roerend eens. Zelfs de rechtstreekse rivaal van de sociaal-democraat Gerhard Schröder, de Beierse kanselierskandidaat Edmund Stoiber (CSU), reikt in deze zaak wat graag de hand van zijn politieke tegenstander.  Zijn  Bundesland, waar Kirch gevestigd is, mag niet lijden onder de mediacrisis. Duizenden werklozen en een teruggang van het bloeiende economische klimaat van Beieren zouden zijn verkiezingscampagne - gestoeld op de competentie van het Beierse Bundesland - alleen maar de doodsteek geven.
Nu is Kirch al langer dan vandaag vriend aan huis bij de Duitse conservatieve partijen. Het zou niet de eerste keer zijn dat Stoiber hem een handje toesteekt. Daarvoor is zijn invloed bij de Bayerische Landesbank groot genoeg. Volgens  Der Spiegel  slaagde de Beierse minister-president er vorig jaar nog in meer dan één miljard euro los te weken. Zo kon Kirch zijn aandelen in de uitzendrechten op Formule-1 moeiteloos optrekken. 
Aan politieke vrienden heeft Kirch geen gebrek. Ook oud-bondskanselier Helmut Kohl (CDU) en wijlen Franz Josef Strauss (CSU) behoorden tot zijn  inner circle.  Toen Kirch zich in de jaren tachtig een plaatsje op de markt van de commerciële televisie probeerde te veroveren, kreeg hij de volle steun van Kohl - al was het maar om het monopolie van de openbare omroep te doorbreken. En toen hij voor zijn betaaltelevisiezender DF1 begin jaren negentig een decoder aan de man moest brengen, was daar alweer de steun van Kohl. 
Maar voor wat, hoort wat. Kohl mocht het privévliegtuig van Leo Kirch gebruiken wanneer hij wou. En toen zijn kompaan in 2000 zelf in de problemen raakte als gevolg van illegale partijfinanciering, stopte de mediamagnaat hem prompt een miljoen mark toe. De vriendschap was groot. In de jaren negentig zou Kirch zelfs dé grote donateur van de CDU geweest zijn. Kortom, rond de zaak-Kirch hangt een web van politieke belangen.
Leo Kirch muntte uit in het opbouwen van schulden met andere, met leningen gefinancierde activa als pand, of activa die al eens als pand waren geboekt. Zo pompte hij zijn schuldenberg op tot minstens 6 miljard euro. Sommige bronnen gewagen zelfs van 13 à 18 miljard euro. De jongste tijd goochelde Kirch ook met putopties. Als hij pech heeft, betekent dit dat hij het geld dat hij voor bepaalde onderdelen gekregen heeft, in veelvoud moet terugbetalen. En helaas, hij heeft pech.
Kirch is een schuldenbaas. Meer dan de helft van zijn leningen vervalt in de loop van dit jaar. Daarbovenop wordt hij geplaagd door een grote behoefte aan cash. In een wanhoopsdaad haalde Kirch ooit Murdoch binnen in zijn betaaltelevisiezender Premiere World. Murdoch kocht toen een aandeel van 22 procent met de optie er in oktober 2002 met winst weer uit te stappen. Het gaat om een bedrag van 2 miljard euro. Niemand weet waar Kirch dat geld vandaan zal halen. 
Het bedrijf van Kirch is zeer complex - lange tijd was hijzelf trouwens de enige die er een klare kijk op had. Het op één na belangrijkste mediaconcern van Duitsland telt niet minder dan 150 bedrijven en beheert leidende commerciële tv-stations en het grootste platform voor betaaltelevisie. Kirch heeft ook de uitzendrechten voor het wereldkampioenschap voetbal en beheert, samen met EM.TV, 75 procent van de rechten op Formule-1. Bovendien heeft Kirch dus een aandeel van 40 procent in de groep Axel Springer. 
Het rijk van Kirch is op schulden opgebouwd. Zevenenveertig jaar geleden leende hij 10.000 euro van zijn vrouw om als stroman van een vriend de rechten van de Fellini-film  La Strada  op te kopen. 'En ik heb ze met intrest weer terugbetaald', zegt hij. Kirch is een wiskundige, zoon van een wijnboer die zich aanvankelijk toelegde op een handeltje in nylonkousen, brillen en jenever. Maar algauw zag hij in dat er met het medium televisie meer geld te verdienen viel. De honger naar films en feuilletons zou bij de kijkers almaar groter worden en dus kocht hij na  La Strada  ook de rechten van  Flipper, Kojak  en  Bonanza . Hij groeide uit tot de koning van het rechtenmonopolie. Als ARD of ZDF in de jaren zestig een film wilden uitzenden, konden ze maar bij één man terecht: Leo Kirch. 
Maar 'almaar weer bij dezelfde afnemers op de drempel zitten om opdrachten binnen te halen', raakte Kirch beu. Hij oordeelde dat hij het zelf beter kon en richtte de voorloper van Sat1, een eigen commerciële televisiezender, op. Voor zijn uitzendlicenties kon hij rekenen op zijn vrienden van CDU en CSU. Spoedig had hij ook de grootste vinger in de pap bij de zenders Kabel 1 en ProSieben. 
Zijn meest gewaagde avontuur betrof zijn betaaltelevisiezender Digitales Fernsehen 1. Meteen goed voor het grootste gat in zijn balans. Het was, begin jaren negentig, een product van zijn tijd. De commerciële televisie sloeg dan wel aan en zorgde voor reclame-inkomsten, maar er waren zenders te veel. De kijkers zwommen van het ene kanaal naar het andere, en dus bereikte de reclame slechts een deel van het publiek. De oplossing was een betaalzender. Wie daar eenmaal, liefst als eerste, de markt veroverd heeft, krijgen ze niet meer weg. 
Rupert Murdoch, Silvio Berlusconi, Bertelsmann en Kirch lieten er geen gras over groeien. Elk op hun gebied stortten ze zich op de  pay-tv . Tot tweemaal toe wilde Kirch met Bertelsmann samenwerken. Maar telkens stuitte het voorstel op het verzet van Karel Van Miert, toen Europees Commissaris voor Concurrentiebeleid. Kirch besefte wel dat hij het met zijn DF1 niet alleen zou kunnen rooien. Maar toen Bertelsmann zijn aandelen in Premiere op de markt bracht, stootte Kirch angstvallig alle concurrenten af en kocht het uiteindelijk toch alleen. 
Tachtig miljoen euro verlies per maand kost Premiere hem momenteel. En Kirch zou er dit jaar nog eens 2 miljard euro extra moeten inpompen. Toch stoot hij de zender niet af. Het is dé belangrijkste klant van Kirch Media - zijn bedrijfstak die de bibliotheek van film- en televisierechten beheert. 
De banken slaan in paniek. Hoe hebben ze zich zo in de wat schuwe Kirch kunnen vergissen? Nochtans is de man niet aan zijn proefstuk toe. Eind jaren tachtig moest de miljonair Otto Beishein, eigenaar van de warenhuisketen Metro, hem al redden van het failliet. Tussendoor hielden bevriende bankiers - en zo staan er veel in zijn dikke  carnet -  hem de hand boven het hoofd. 
Om te overleven, staan vandaag onderdelen van het bedrijf te koop. Het aandeel in de groep Axel Spinger, de Spaanse zender Telecinco, en ook de televisierechten op Formule-1 worden wellicht de komende weken van de hand gedaan. De geplande beursgang van Kirch Media is voorlopig opgeschort. 
Voor Kirch zelf is er nog altijd geen vuiltje aan de lucht. Volgens het Amerikaanse zakenblad  Forbes  heeft zijn fortuin nochtans een duik van 12 miljard naar amper 1 miljard dollar genomen. Maar hij blijft onverstoorbaar. 'Ik zit al 47 jaar in de mediabusiness', lacht hij tijdens een van zijn zeldzame interviews, 'en al 40 jaar waant iedereen me dood.'
 Kirch is 75 en als gevolg van een oogziekte bijna blind. 'Ik was altijd al op mijn gevoel aangewezen', zegt hij. 'Dat wijst mij de juiste weg.'