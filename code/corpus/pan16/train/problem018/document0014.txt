Πήγαμε και εμείς στο καινούργιο ιταλικό που άνοιξε στη γειτονιά μας με πολλές ελπίδες και καλή διάθεση!
Η ετυμηγορία: τι κρίμα!

Στο εστιατόριο αυτό όλα είναι υπέροχα, το ντεκόρ, η εξυπηρέτηση, η επιλογή της μουσικής, εκτός από ένα (λίγο βασικό): το φαγητό, που απλά δεν τρώγεται!
Όχι απλά δεν το μαγείρεψε Ιταλός σεφ, δεν είναι καν από επαγγελματία, οι γεύσεις είναι τελείως απλοϊκες και ερασιτεχνικές.

Ο χώρος είναι πολύ όμορφος με μία ατμόσφαιρα Βιέννης και καλόγουστα σερβίτσια που δενουν αρμονικά με το ντεκόρ. Η εξυπηρέτηση καλή, αν και λίγο αμήχανη.
Το καλαθάκι με τα ψωμιά ήταν απλά φέτες ψωμί περασμένες με λίγο κακό βούτυρο. Δύο διαφορετικά ποτήρια ιταλικά κρασιά που δοκιμάσαμε ήταν επίπεδο χύμα κρασιού από μπακάλικο.

Η σάλτσα τομάτας στην πίτσα θα ορκιζόμουν ότι ήταν κέτσαπ και τα αλαντικά της πίτσας μύριζαν! Το ριζότο ήταν σπυρωτό σαν πιλάφι και η μπάρα σοκολάτας ήταν γλυκερή και παιδαριώδης (φαντάζομαι ούτε λόγος για pastry-chef). Το μόνο ωραίο ήταν το (μάλλον έτοιμο) παγωτό καρύδας που όμως είχε κρυσταλλάκια.

Για τα δεδομένα της Κηφισιάς δεν ήταν ακριβό, αλλά και τα μισά να πληρώναμε για την ποιότητα του φαγητού θα ήταν πολλά!

Ειλικρινά ευελπιστούμε οι ιδιοκτήτες να συνειδητοποιήσουν το μέγεθος του προβλήματος και το ότι ένα εστιατόριο βασίζεται στο σεφ και στις καλές πρώτες ύλες, όλα τα υπόλοιπα, όσο πετυχημένα και να είναι παίζουν δευτερεύοντα ρόλο..