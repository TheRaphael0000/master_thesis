Παραμονή πρωτοχρονιάς μεσημβρινές ώρες

-Ποιος ήταν στο τηλέφωνο;

-Η ‘’κ. Μπαμπινιώτη’’, πήρε να ευχηθεί χρόνια πολλά, καλή χρονιά και μας προσκαλεί να βγούμε για φαγητό, το Σάββατο 2 Ιανουαρίου το βράδυ.

-Και που προτείνει να πάμε;

-Στην ΒΟΛΤΑ στα Κάτω Πετράλωνα.

-Πρώτη φορά το ακούω, τι είναι αυτό και που το ξετρύπωσε;

-Μου είπε ότι ούτε αυτή έχει πάει, αλλά της το πρότειναν κάποιοι φίλοι της καλοφαγάδες, που πίνει νερό στο όνομά τους.

-Το ξέρεις ότι με την περιοχή δεν το έχω καθόλου, άσε που αυτό το intellectual και ψευτοκαλλιτεχνικό στυλάκι της, μου τη δίνει στα νεύρα. Και αν φάμε καμιά ήττα, θα στείλουμε τη λυπητερή στους καλοφαγάδες φίλους της ‘’κ. Μπαμπινιώτη’’; Βρε λες να έχει αρχίσει να κάνει παρέα με τίποτε hipsters;
 
-Ξέρω τι εννοείς, οπότε καλύτερα συνεννοήσου μαζί της.

-Εννοείται ότι αυτό σκοπεύω να κάνω, αλλά προηγουμένως θα κοιτάξω να δω πως πάει η ΒΟΛΤΑ στο ask4food.

15 λεπτά αργότερα.

-Λοιπόν σου έχω καλά και κακά νέα. Θα ξεκινήσω από τα κακά νέα. Βρήκα μόνο 12 κριτικές, με καλούτσικες μεν βαθμολογίες, αλλά οι περισσότερες είναι τρία με τέσσερα χρόνια πίσω, οπότε καταλαβαίνεις ένα προβληματισμό τον έχω. Δυστυχώς τα κακά νέα συνεχίζονται. Μπήκα και στο Google street view, το είδα και μπερδεύτηκα. Θα σε απογοητεύσω, αλλά απ' έξω μου φάνηκε κάτι σαν garage ή βιομηχανικός αποθηκευτικός χώρος. Μήπως πρόκειται για κάποιο καινούργιο trend στην εστίαση; Τραπέζια δίπλα σε σταθμευμένα αυτοκίνητα ή συσκευασίες περιτυλίγματος; Έτσι τρώνε οι hipsters και οι καλλιτέχνες;

-Άντε πάλι με τους hipsters, άσε τους ανθρώπους στην ησυχία τους.
 
-Ο. Κ hipsters τέλος. Συνεχίζω λοιπόν με τα καλά νέα. Ίσως η παραπάνω εκτίμηση να είναι υπερβολική, διότι υπάρχει μια πολύ πρόσφατη κριτική της tzia’s και μια παλιότερη του fratello, με παρόμοια, σχεδόν άριστη βαθμολογία. Επειδή όπως ξέρεις αυτά τα άτομα τα εμπιστεύομαι με κλειστά μάτια, πάρε τηλέφωνο την ‘’κ. Μπαμπινιώτη’’ και πες της ότι αποδεχόμαστε την πρόσκληση. Επιπλέον πες της, ότι αν τυχόν το 2016 κάνω ποδαρικό με αρνητική κριτική, τότε το κρίμα στο λαιμό της.

Αυτά τα ‘’συγκινητικά’’ προηγήθηκαν μεταξύ εμού, της γυναίκας μου και κατά κάποιο τρόπο της ‘’κ. Μπαμπινιώτη’’, μέχρι το Σάββατο 2 Ιανουαρίου 2016, ώρα 21:00, για το δείπνο 4 ατόμων στην ΒΟΛΤΑ. Παρόλα αυτά όπως καταλαβαίνετε, ένα προβληματισμό και μια αβεβαιότητα την είχα ο άνθρωπος.
  
Φτάσαμε 5 λεπτά νωρίτερα και βρήκα την ευκαιρία να περιεργαστώ με άνεση τον χώρο, καθώς και την κάρτα του menu. Το βρήκα ως ένα ενδιαφέρον συνδυασμό, κάτι μεταξύ του RAKOR, των ΦΟΥΡΝΟΜΑΓΕΙΡΕΜΑΤΩΝ και του ΓΕΛΑΣΤΟΥ ΚΡΕΜΜΥΔΙΟΥ, που τα έχω όλα επισκεφθεί. Ζεστή, οικογενειακή ατμόσφαιρα, σε ένα παρείστικο χώρο, ο οποίος δεν έχει να καταθέσει κάτι το ιδιαίτερο, ως προς το ύφος διακόσμησης. Πολύ λιτή, σχεδόν basic διακόσμηση, με μερικές βιομηχανικές και κάποιες λίγες καλλιτεχνικές πινελιές. Το παράδοξο της υπόθεσης είναι ότι παρά την λιτότητα της διακόσμησης, πολλές συνθέσεις απέσπασαν την προσοχή μας. Ο κοκκινοκεραμιδί τοίχος στο αριστερό τμήμα, τα ξύλινα τυπογραφικά μαγκαζίνο στον δεξί τοίχο, το κίτρινο πάτωμα, η πρωτότυπη σύνθεση χριστουγεννιάτικου δέντρου φτιαγμένο από κονσέρβες zwan (στις οποίες υπήρχαν ρεσώ), η τεράστια ‘’γάζα-πανό’’ (από την οροφή μέχρι το πάτωμα) με μια καθαρευουσιάνικη συνταγή μαγειρικής, η χαριτωμένη art de la table με πουά μουσαμά στα τραπέζια και τέλος οι ξύλινες τάβλες σε ρόλο διακοσμητικών περσίδων, στο τμήμα μεταξύ της κουζίνας και των τουαλετών.
 
Το μουσικό χαλί μια πολύ ευχάριστη έκπληξη, με μουσική κυρίως jazz, αλλά και λοιπές easy listening επιλογές στην σωστή ένταση. Εκτιμώ ότι αν αυτές οι ερασιτεχνικές πινελιές ‘’εμπλουτιστούν’’ λίγο παραπάνω με μια επαγγελματική όμως προσέγγιση, ο χώρος θα ‘’γεμίσει’’ και θα γίνει ακόμη πιο φιλικός και ζεστός προς τον μέσο πελάτη. Το άλλο μελανό σημείο είναι η ανοχή της επιχείρησης ως προς το κάπνισμα. Ευτυχώς όμως ο ψηλοτάβανος χώρος και ο σωστός εξαερισμός, μετριάζουν το smoking effect. Τελικά με όλα τα παραπάνω, θα βαθμολογήσω τον χώρο με 2 ντοματούλες και αυτές μάλλον με το ζόρι.
 
Η κάρτα του menu είναι στην έκταση τόσο όσο, βασισμένη στην Ελληνική αστική κουζίνα, με την σωστή δόση δημιουργικών επεμβάσεων που επιβάλουν οι καιροί. Κρίνω σκόπιμο να επισημάνω ότι υπήρχε και μια πρόσθετη κάρτα εορταστικού menu, διαθέσιμο για αυτές τις γιορτινές μέρες. Και στις 2 κάρτες βρήκα πολλές ενδιαφέρουσες προτάσεις, που μου κέντρισαν την προσοχή.

Κάπου εδώ, περίπου με 10 λεπτά καθυστέρηση, αριβάρει ατάραχη και γεμάτη αυτοπεποίθηση, η ‘’κ. Μπαμπινιώτη’’ μετά του συζύγου της. Το έβλεπα στην ματιά της, ήταν σίγουρη ''ότι δεν υπήρχε περίπτωση να της την πω που με έφερες''!! Το nickname, στην περίπτωση που αναρωτηθήκατε, προέρχεται από την παροιμιώδη αδυναμία της, για την σωστή χρήση της Ελληνικής γλώσσας. Ξέρω ότι δεν σας έχω μιλήσει πολύ για αυτό το φιλικό μας ζευγάρι, θα σας πω μονάχα ότι το τελευταίο έτος, έχουμε μοιραστεί κάποιες εξαιρετικές γαστρονομικές εξόδους.

Μετά τις χαιρετούρες, στρωθήκαμε εκ νέου στην μελέτη του καταλόγου και με το πέρας των ‘’διαβουλεύσεων’’, δόθηκε η παρακάτω βαρβάτη παραγγελία:
-Άφθονο ψωμάκι τριών ειδών (μάλλον με προζύμι), συνοδευόμενο από ένα ευχάριστο υπόξινο ντιπάκι, έμοιαζε με ντελικάτη ταραμοσαλάτα.

-Δύο σούπες κολοκύθας με τζίντζερ και κόλιανδρο. Για να δοκιμάσουμε όλοι, ζητήσαμε να μοιραστούν ως μισές μερίδες σε τέσσερα πιάτα. Πολύ καλή, βελουτέ σουπίτσα, στην σωστή υφή, γεύση και αρώματα. Αν ερχόταν λίγο πιο ζεστή θα αρίστευε.
 
-Μια εξαιρετική σαλάτα μαρινάτα, με λάχανο, σέλινο, καρότο, μήλο και κρίταμο. Αν σας θυμίζει την πολίτικη σαλάτα δεν πέσατε έξω, εδώ σερβίρεται σε μια πιο ραφιναρισμένη εκδοχή.

-Μια ευχάριστη πράσινη σαλάτα, με ψητή κολοκύθα, κεφαλογραβιέρα και αμύγδαλο.

-Μια εξαιρετική φάβα, στην σωστή υφή και γεύση, νομίζω είχε κρεμμυδάκι, κάππαρη και καρυδάκι!!
 
-Ένα πολύ καλό, σωστά ψημένο λουκάνικο αγριόχοιρου, με ωραίο κρέας. Αν κάπου με ξένισε, ήταν ότι δεν μου έβγαλε την brutal γεύση που ανέμενα.

-Ένα εξαιρετικό, σωστά ψημένο λουκάνικο κουνελιού, με πεντανόστιμο κρέας, που και τα 4 μέλη της παρέας δοκιμάζαμε για πρώτη φορά. Όντως μια πολύ δυσεύρετη νοστιμιά!!

-Μια τυρόπιτα, με φύλλο κανταΐφι και 4 Ελληνικά τυριά. Φρεσκότατη, σωστά ψημένη, με πλούσια γέμιση και αεράτη γεύση, υπήρξε ομοφωνία ως προς τις εντυπώσεις μας.

-Ένα πολύ καλό χουνκιάρ μπεγιεντή, το δικό μου πιάτο. Ο πουρές μελιτζάνας είχε σφιχτή υφή όπως μου αρέσει, αν δε ήταν και λίγο πιο ‘’βαρβάτος’’ (ως προς την γεύση και δόση μελιτζάνας), το γευστικό αποτέλεσμα θα ήταν πολύ καλύτερο. Το μοσχαράκι πάντως ήταν λουκούμι!!

-Ένα πολύ καλό και αρωματικό χοιρινό κεδρόμηλο (λευκό κρασί και μέλι), συνοδευόμενο από πουρέ γλυκοπατάτας, το πιάτο της γυναίκας μου.

-Ένα πολύ καλό, ζουμερό και σωστά ψημένο συκώτι μόσχου, με σωτέ κρεμμύδια και κάρδαμο, για την ‘’κ. Μπαμπινιώτη’’.

-Μια σουτζουκάκια σμυρναίικα για τον σύζυγο της. Εντυπώσεις μάλλον πολύ καλές.

-Από επιδόρπια μια εξαιρετική μους χαλβά βανίλια (ταχίνι, μέλι, αποξηραμένα φρούτα και ξηρούς καρπούς) ένα εξαιρετικό κορμό σοκολάτας με κάστανο και μια πολύ καλή λεμονόπιτα. Επειδή μας έβλεπαν λίγο αναποφάσιστους και για να μας διευκολύνουν να καταλήξουμε σε απόφαση, μας έφεραν να δοκιμάσουμε, μια μικρή πιατέλα που περιείχε σε μίνι ποσότητες όλα τα προαναφερθέντα, συν επιπλέον μους χαλβά σοκολάτας και μους σοκολάτας. Μια πολύ γλυκιά κίνηση που εκτιμήθηκε δεόντως!!

-Ενάμισι λίτρο εξαιρετικό χύμα κόκκινο κρασί Cabernet&Merlot, του κτήματος Μουσών. Στην πορεία κεράστηκε άλλο μισό ή ένα λίτρο, δυστυχώς δεν θυμάμαι ακριβώς, διότι φαίνεται ότι το παρατσούξαμε.

-Το κέρασμα πέραν του κρασιού και της μικρής πιατέλας γλυκών που προανέφερα, συνεχίστηκε αμείωτο και επιπλέον συμπεριελάμβανε, 2 μικρές κανατίτσες λιμοντσέλο και 2 κανατίτσες μαστίχας.

Η εξυπηρέτηση, από τον ιδιοκτήτη, την Λευκή και την Ελισάβετ (είναι η μαγείρισσα που πέρασε για μια καλησπέρα και να ρωτήσει τις εντυπώσεις μας), καθ’ όλη την διάρκεια αυτού του δείπνου, ήταν μια υπόθεση γενικά εξαιρετική, με δύο λέξεις λίρα 100. Ζεστή, ευγενική, διακριτική, επεξηγηματική, υπομονετική και αποτελεσματική, μας έκαναν να νιώσουμε τόσο οικεία και άνετα με το χώρο και το περιβάλλον.
 
Check please
Με απόδειξη ακριβώς στα 100€, αντί του κανονικού 109,6€ (έπαιξε και ένα μικρό σκόντο 9,6€). Κατόπιν σχετικής παράκλησης, μου έδωσαν καθαρογραμμένο και το αναλυτικό δελτίο παραγγελίας, με τις τιμές κάθε πιάτου. Ήταν απαραίτητη κάποια βοήθεια για την σύνταξη της κριτικής μου, διότι η παραγγελία ήταν πολύ μεγάλη και ήταν πρακτικά αδύνατο να θυμάμαι όλα αυτά τα πιάτα από μνήμης.

Κατέληξα ότι:
Ως προς το εστιατόριο. Παρά τις επιφυλάξεις μου, ως προς το concept και την τοποθεσία, το 2016 τουλάχιστον ως προς το γευσιγνωστικό κομμάτι, μπήκε με το δεξί. Μακάρι να συνεχίσει σε αυτό το τέμπο και με τέτοιες εμπειρίες. Για μια ακόμη φορά αποδείχθηκε ότι, στην εστίαση ‘’τα ράσα δεν κάνουν τον παππά’’. Πρωτεύοντα ρόλο έχουν οι άνθρωποι, το μεράκι, το φιλότιμο και η αγάπη για την δουλειά τους. Είναι προφανές ότι η ΒΟΛΤΑ αδικείται από την ‘'υποτονική’’ της παρουσία, εδώ στο ask4food. Σίγουρα αξίζει μια καλύτερη επισκεψιμότητα και γιατί όχι, να γίνει ένα ακόμη από τα αγαπημένα ‘’παιδιά’’ των καλοφαγάδων του site. Έχει όλα τα εχέγγυα, οπότε τολμήστε το, μην σας ξενίσει ο λιτός χώρος, διότι αν σταθείτε στο περιτύλιγμα θα χάσετε την ουσία.
 
Ως προς την ‘’κ. Μπαμπινιώτη’’. Dear, αποδείχθηκες λαγωνικό ‘’πρώτης γραμμής’’ και εκτιμώ ότι πρέπει τάχιστα να ανταποδώσω. Έχω λοιπόν κατά νου, δύο προτάσεις που πιστεύω ότι θα σε ενθουσιάσουν. Και εις άλλα με υγεία!!