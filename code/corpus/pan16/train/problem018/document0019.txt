Στον πολύβουο πεζόδρομο της Θουκυδίδου στο Χαλάνδρι και ανάμεσα στα τόσα Cafe ξεφυτρώνει η "Μπακαλοταβέρνα", κάτι μεταξύ μεζεδοπωλείου και ταβέρνας με πολύ καλό φαγητό και ατμόσφαιρα κουτουκιού περασμένων δεκαετιών! Τα λαϊκά και ρεμπέτικα που ακούγονται από τα μεγάφωνα σε συνδυασμό με την ευχάριστη διάθεση  και την καλοπέραση των θαμώνων ενισχύουν το εξοχικό ύφος του μέρους.

Ο εξωτερικός χώρος, με τα ξύλινα τραπεζάκια και τις θερμαινόμενες σόμπες, στην είσοδο μιας παλιάς μονοκατοικίας όπου στεγάζεται το εστιατόριο θυμίζει καλοκαιρινά στέκια μικρών χωριών  και έρχεται σε πλήρη αντίθεση με τα σύγχρονα καφέ ενός αγνώριστου πλέον Χαλανδρίου!! 

Ο εσωτερικός χώρος, είναι αρκετά μεγάλος, στολισμένος με ένα σωρό παλιά αντικείμενα από παλιές αφίσες, κάδρα και ξύλινες εταζέρες, μέχρι παλιά ραδιόφωνα και μουσικά όργανα κρεμασμένα στους χρωματιστούς τοίχους.        Τα βαρέλια του κρασιού στον χώρο ήταν στολισμένα λόγω των ημερών. 

Ξεχωρίζει το στρογγυλό τζάκι σε μία άκρη και το 
παντοπωλείο σε μία άλλη. Στο παντοπωλείο πωλούνται διάφορα προϊόντα, από τυριά μέχρι βότανα, με τις τιμές να αναγράφονται σε μικρούς μαυροπίνακες με κιμωλία. 

Τα απλά, ξύλινα, τραπέζια βρίσκονται σε κοντινή απόσταση μεταξύ τους και δημιουργείται σχετική βαβούρα, αν υπολογίσουμε και το ατελείωτο πηγαινέλα των σερβιτόρων με τα μαύρα μπλουζάκια.

Εντύπωση μας έκανε το γεγονός ότι όταν φθάσαμε, Κυριακή απογευματάκι,  που το μαγαζί, εσωτερικά και εξωτερικά, ήταν φίσκα, ο ευγενικός σερβιτόρος μάς είπε να αφήσουμε το κινητό μας, ώστε να μας πάρει τηλέφωνο σε κανά δεκάλεπτο που θα άδειαζε κάποιο τραπέζι. Από την στιγμή που στο συγκεκριμένο μέρος δεν γίνονται κρατήσεις, αυτό είναι μια έξυπνη, ευγενική και ευέλικτη κίνηση!

Ακόμα, παρά την ώρα αιχμής, οι τουαλέτες, αναλόγου ντεκόρ με τον υπόλοιπο χώρο, ήταν πεντακάθαρες!

Η κουζίνα, σε αντίθεση με το παντοπωλείο, δεν είναι ορατή  αλλά από τα συχνά ανοιγοκλεισίματα των θυρών κάτι έπαιρνε το μάτι μας, διαπιστώνοντας την καθαριότητα του χώρου.

Τα παιδιά που σερβίρουν είναι ευγενέστατα και, παρά το ατελείωτο τρέξιμο και τον βαρύ φόρτο εργασίας, στάθηκαν επάξια στο ύψος των περιστάσεων...

Ό, τι σερβίρεται -και πωλείται -  από αναψυκτικά μέχρι τρόφιμα (και πρώτη ύλη των φαγητών) είναι ελληνικό από διάφορους παραγωγούς και, γι' αυτό τον λόγο, όπως γράφει και στο πίσω μέρος του καταλόγου, δεν υπάρχει coca-cola!

Αφού βολευτήκαμε στο τραπέζι μας, ήρθε ένας εντελώς απλός, χάρτινος, δίφυλλος και σοφός (βλ. διάσπαρτα γνωμικά) κατάλογος, με το μενού. Μερικά από τα πιάτα ημέρας αναφέρονται και στον μαυροπίνακα λίγο πριν την είσοδο του εστιατορίου. Αμέσως λιμπίστηκα το πιάτο με τα  μανιτάρια και τα ρεβύθια που όμως είχε τελειώσει... Όμως, δεν πτοήθηκα καθότι και οι υπόλοιπες επιλογές είναι άκρως ποικίλες και ενδιαφέρουσες 

Έτσι, δοκιμάσαμε:

Στην αρχή ήρθαν ολόφρεσκες και νοστμότατες φέτες λευκού ψωμιού που ζυμώνουν οι ίδιοι σε τσίγκινο καλαθάκι. ΕΥΡΩ 0,60/άτομο

Σαλάτα λάχανο, καρότο, σέλινο, ολόφρεσκη, σερβιρισμένη σε ένα βαθύ κόκκινο πιάτο. ΕΥΡΩ 3,50

Ξύγαλο Σητείας (κάτι σαν το κατίκι ), καταπληκτικό. Εξαιρετική γεύση που συνόδευσε άψογα το ολόφρεσκο ψωμί που μας έφεραν στην αρχή!! ΕΥΡΩ 3,00

Κοντοσούβλι με καραμελωμένα κρεμμύδια στον πάτο του βαθύ πιάτου, κομματάκια κρέατος μοναδικής γεύσης! ΕΥΡΩ 8,50

Ομελέτα με απάκι κοτόπουλο, ένα συμπαγές στρογγυλό κομμάτι ομελέτας σε παραδοσιακό τσίγκινο σκεύος ( σε τέτοιο σερβίρονται και τα περισσότερα εδέσματα )  με την σωστή ποσότητα κρέατος που όμως δεν μας ενθουσίασε... ΕΥΡΩ 6,00

Αρνάκι στη γάστρα με πλιγούρι, το πληγούρι μέτριο το αρνάκι όμως έδωσε ρεσιτάλ γεύσης καθώς ήταν ζουμερό και έλιωνε στο στόμα μας! Δύο μεγάλα κομμάτια, το κάτι άλλο... ΕΥΡΩ 8,50

Πατάτες τηγανιτές κατσαρόλας, μια άκρως ικανοποιητική μερίδα τόσο σε γεύση όσο και σε ποσότητα. ΕΥΡΩ 2,70

Ήπιαμε 500ml συνηθισμένο κόκκινο ξηρό κρασί χύμα (υπάρχει και κόκκινο ημίγλυκο ). ΕΥΡΩ 3,80

Τρία άτομα, για τα παραπάνω, μαζί με το κρασί, πληρώσαμε το αστρονομικό ποσό των....... ΕΥΡΩ 38,00!! 

Φυσικά υπάρχει μεγάλη ποικιλία από ελληνικές μπύρες, ούζα, τσίπουρα καθώς και τσικουδιά.

Θεωρώ πως τόσο ικανοποιητική ποιότητα φαγητού, σε συνδυασμό με τέτοιες τιμές δεν συναντάμε ούτε στο πιο απομακρυσμένο κουτουκάκι...!!

Να πάρετε την παρέα σας και να πάτε, θα περάσετε ευχάριστα και χαλαρά σαν να κάνατε μια μικρή απόδραση στην ύπαιθρο!

Αν τυχόν βρεθείτε εκεί το καλοκαιράκι, μάλλον θα ανεβείτε για φαγητό στην καταπληκτική ταράτσα, που όπως μάθαμε δίνει την  αίσθηση ελληνικού νησιού!!

Προτείνεται λοιπόν, ανεξαρτήτως εποχής. Απλά, ας είστε εφοδιασμένοι με κινητό τηλέφωνο και λίγη υπομονή...