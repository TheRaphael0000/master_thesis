Στην Μπεμπέκα πήγα πρώτη φορά χθες. Ο κήπος μου φάνηκε πολύ ωραίος, αλλά με θερμοκρασία κάτω από τους 5 βαθμούς, δεν είχαμε άλλη επιλογή από το να κάτσουμε μέσα. 

Ο εσωτερικός χώρος δυστυχώς μου φάνηκε υπερβολικά άδειος (καθίσαμε στην αίθουσα αριστερά από τη είσοδο). Άσπροι τοίχοι με κάτι παλ βαρκούλες καρφιτσωμένες στη μια από τις 4 γωνίες, άσπρες καρέκλες, άσπρα τραπέζια και γκρι-άσπρα μαξιλάρια, δημιουργούν ένα χώρο που για τη δική μου αισθητική τουλάχιστον είναι αρκετά "κρύος" και δε δημιουργεί ατμόσφαιρα ζεστή για τσιμπολόγημα, ποτάκι και χαλάρωση. Αλλά αυτά είναι προσωπικά γούστα.

Η εξυπηρέτηση ήταν από συμπαθητική εώς αδιάφορη αφού ο σερβιτόρος μας εξυπηρέτησε μεν αποτελεσματικά, αλλά δεν αντάλλαξε λέξη μαζί μας πέρα από το "γειά σας" και το "καληνύχτα" στο τέλος της βραδιάς. 

Πήραμε κολοκυθάκια τηγανιτά με σως γιαουρτιού που ήταν και πολλά και καλά, κριθαρότο με μανιτάρια που ήταν κάλλιστο, μια χοιρινή τηγανιά που μπορεί μεν να ήταν νόστιμη (χωρίς να είναι κάτι το ιδιαίτερο), αλλά τα κομμάτια κρέατος κακής ποιότητας με πολλά λίπη ενώ είχε και πολύ λάδι το πιάτο. 

Το χειρότερο όλων με διαφορά ήταν το λαχματζούν, το οποίο στην ουσία ήταν χοντροκομμένος κιμάς κοκκινιστός για μακαρόνια απλωμένος πάνω σε ψημένη ελληνική πίτα, εμπλουτισμένος με καγιέν για να είναι καυτερός (για τα ελληνικά δεδομένα πάντα) και -για ακόμα μια φορά- με έξτρα λαδάκι. Ακόμα και με τη σως γιαουρτιού που το συνόδευε, δε "κατέβαινε" με τίποτα και αναγκαστήκαμε να το αφήσουμε στην άκρη έχοντας φάει λιγότερο από το μισό.

Μαζί με 500ml χύμα κρασί πληρώσαμε 38.50 ευρώ, που για τη γνώμη μου είναι μάλλον πολλά για 2 άτομα, 4 πιάτα φαγητό και χύμα κρασί. Από την άλλη οι μερίδες με την εξαίρεση του κριθαρότου ήταν μεγάλες και φύγαμε χορτάτοι, αλλά ευχαριστημένοι γευστικά με μόνο 2 από τα 4 πιάτα που πήραμε.

Διαβάζοντας άλλες κριτικές βλέπω ότι η εμπειρία του καθενός αλλάζει ανάλογα με τα φαγητά που δοκίμασε καθώς, αν κρίνω και από τη δική μου εμπειρία, υπάρχει μεγάλη διαφορά από πιάτο σε πιάτο. Οπότε αν σκέφτεστε να πάτε στη Μπεμπέκα, προτείνω να πάτε διαβασμένοι ώστε να μην απογοητευτείτε.