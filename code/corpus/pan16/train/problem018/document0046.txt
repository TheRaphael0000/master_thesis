Ένα κινέζικο εστιατόριο στην καρδιά της Αθήνας με εξαιρετικό σέρβις, καταπληκτική πάπια και ικανοποιητικές γεύσεις! 

H κουζίνα του εστιατορίου επικεντρώνεται στην καντονέζικη και σετσουάν κουζίνα με αρκετά καλά αποτελέσματα.

Παλαιότερα είχα επισκεφθεί το East Pearl σε κυριακάτικο μπουφέ στο μαγαζί του Πειραιά, που τώρα έχει μεταφερθεί στην Αθήνα, και είχα μείνει επίσης ευχαριστημένη. Εδώ, λόγω μικρού χώρου, δεν οργανώνεται μπουφές την Κυριακή. Από την άλλη πλευρά, υπάρχει υπηρεσία delivery.

 Ο χώρος του εστιατορίου σίγουρα δεν αποτελεί το δυνατό σημείο του East Pearl καθώς είναι αρκετά μικρός με απλή διακόσμηση σε σχέση με μερικά άλλα του είδους. 
Το μόνο διακοσμητικό στοιχείο που ξεχωρίζει στο περιβάλλον είναι ένας "γεροδεμένος" χρυσός Βούδας  μπροστά από κάποια εντυπωσιακά αναρριχώμενα φυτά. 
Κατά τα άλλα, υπάρχει μια όμορφη τοιχογραφία που απεικονίζει κάποιo  καθημερινό στιγμιότυπο σε μια λίμνη. 

Όλα τα τραπέζια, και τα καθίσματα, είναι ξύλινα, σε σκούρο -καφέ-μαύρο - χρώμα,  όπως συμβαίνει στα περισσότερα ασιατικά εστιατόρια.. To στρώσιμο των τραπεζιών  ( η Αrt de la table ) είναι προσεγμένο με όμορφα σερβίτσια και τραπεζομάντιλα.  
Το βράδυ που πήγαμε στο εστιατόριο, παρέα τεσσάρων ατόμων, ήμασταν οι μόνοι Έλληνες, όλο το μαγαζί ήταν γεμάτο από ασιάτες και, περισσότερο,  Κινέζους, αν κρίνω από τις συνομιλίες που γίνονταν στα διπλανά τραπέζια, με την εξυπηρετικότατη Κινέζα υπεύθυνη,  από την περιοχή της Σαϊγκόν. Το γεγονός αυτό με χαροποίησε ιδιαίτερα γιατί σημαίνει πολλά.

Επειδή ο χώρος είναι περιορισμένος, θεωρώ τυχερούς εκείνους που θα βρουν τραπέζι με θέα προς την τουριστική οδό Απόλλωνος!

Πριν ολοκληρώσουμε την παραγγελία μας, ρίχναμε κλεφτές ματιές στα υπόλοιπα τραπέζια, όπου κάθονταν οι ασιάτες θαμώνες, προκειμένου να παραγγείλουμε ανάλογα. 

Σε ένα τραπέζι, την προσοχή μας κέντρισε το μεγάλο λαβράκι, συνοδεία ρυζιού, μέσα σε όμορφα μπολάκια,  και πράσινων φασολιών, σε ξεχωριστό πιάτο, το οποίο με τόση δεξιοτεχνία κατάφερναν οι θαμώνες με τα chopsticks στο χέρι τους! 
Όπως μάθαμε, το λαβράκι μαγειρεύεται με τρεις  τρόπους, στον ατμό, spicy και ψητό. Τα 600-700 γρ. στοιχίζουν γύρω στα  ΕΥΡΩ 25,00.

Βέβαια, το δυνατό σημείο της Κουζίνας, με βράβευση μάλιστα, αποτελεί η πάπια. Στην αρχή του καταλόγου με το μενού αναφέρονται στο θέμα αυτό λεπτομερώς.

Η συνεννόηση με το προσωπικό είναι κάπως δύσκολη αφού  τα αγγλικά τους ομιλούνται με την γνωστή περίεργη προφορά. Ευτυχώς που υπήρχε απόλυτη διάθεση από το προσωπικό και υπομονή από μέρους μας....

Δοκιμάσαμε:

Στην αρχή, παραγγείλαμε τσιπς γαρίδας που συνοδεύονταν από γλυκόξινη σος. Ήρθε μία τεράστια μερίδα τσιπς που δεν μας άρεσε ιδιάιτερα, ΕΥΡΩ 2,00

Τραγανή πάπια με γλυκιά σάλτσα hoisin (2 μερίδες)  με λαχανικά, αγγούρι, καρότο, κινέζικο λάχανο, συν τα γνωστά πιτάκια σε καλαθάκι, έτοιμα όλα προς αλληλοσυμπλήρωση... Από τις νοστιμότερες, τραγανές, πάπιες που έχω δοκιμάσει  και αρκετά πλούσια μερίδα στα 13,50. Σίγουρα συστήνεται....
Σερβίρεται και απλά τεμαχισμένη, στην ίδια τιμή.

Ρύζι στον ατμό, εξαιρετικό...! Τέσσερις πλούσιες μερίδες μέσα σε όμορφα μπολάκια. Είναι εκεί που λες ότι  την όμορφη γεύση την αφουγκράζεται κάποιος περισσότερο στις απλές ή καθαρές και καθημερινές συνταγές! 
ΕΥΡΩ 2,20

Από τα μικρά κινεζικά πιάτα τα γνωστά Dim Sum πιάτα -  με τις γνωστές απαρχαιωμένες αλλά απολύτως σχετικές με την πραγματικότητα φωτογραφίες που κοσμούν τους καταλόγους των κινεζικών εστιατορίων -  επιλέξαμε  μια μερίδα dumplings  χοιρινού ( η μερίδα 4 τεμ. ). Συνοδεύονταν από  soy σος και ήταν περίφημα!! ΕΥΡΩ  5,20

Από το μενού με τα παραδοσιακά πιάτα, παραγγείλαμε μια εκπληκτική σούπα:   τη Σούπα με Νουντλς και θαλασσινά, με στικς καβουριού, γαρίδες, χταπόδι, δύο ειδών μανιτάρια (  ear και moore ), μπαμπού, λεπτά -και λευκά -  νουντλς, που ξεχώριζαν όμορφα μέσα στο πιάτο, και  φρέσκο κρεμμύδι. Δεν υπάρχει τσιγκουνιά στα υλικά και την καταχαρήκαμε!!
Αποθεωτική γεύση και μερίδα που άνετα μοιράζονται τέσσερα άτομα, μέσα στα μικρά βαθιά μπολάκια που συνοδεύουν το μεγάλο και επιβλητικό μπολ της σούπας. Ίσως το καλύτερο πιάτο της βραδιάς, ΕΥΡΩ 10,50

Γλυκόξινο Χοιρινό συνοδεία ανανά, μικρών πράσινων κομματιών κρεμμυδιού(?) και κομματάκια κόκκινης πιπεριάς. Μία μερίδα, μεγάλης ποσότητας, παναρισμένων κομματιών χοιρινού με μπόλικη σος μέσα στο πιάτο.... Υπερβολικά γλυκό πιάτο αλλά το κυριότερο είναι ότι δεν υπήρχε κάποια γεύση που να το χαρακτηρίζει, μας φάνηκε άοσμο και άγευστο! ΕΥΡΩ 8,50

Ήπιαμε μπύρα Heineken (330ml) στα 2,00, απόλυτα ταιριαστή με τις γεύσεις που δοκιμάσαμε!!  Πέραν των υπολοίπων γνωστών ποτών και κρασιών, υπάρχει και Sake (180 ml ) στα 5,00 και διάφοροι τύποι τσαγιών.

Ο κατάλογος είναι πολύ μεγάλος, διαθέτει  και σούσι (από ΕΥΡΩ 2,80 έως 42,00). Ενδεικτικά, Μaki Sushi,6 τεμ., 4-9,50 ή East Pearl Deluxe ( ποικιλία σούσι, δεκαεννέα τεμ. ) στα  ΕΥΡΩ 42,00. 

Στο τέλος, μας προσέφεραν τα γνωστά fortune cookies, τα οποία περιέργως ήταν περισσότερο γενικοί κανόνες παρά ατομικές προβλέψεις.

Σε γενικές γραμμές,
Δοκιμάσαμε γεύσεις που μας εντυπωσίασαν, με εξαίρεση το γλυκόξινο χοιρινό, περάσαμε όμορφα, διότι η ευγένεια του προσωπικού πάντα δημιουργεί ένα ευχάριστο κλίμα, και το χρηματικό ποσό που πληρώσαμε ήταν άκρως ικανοποιητικό. 

Δύσκολα συναντούμε τόσο εύστοχο συνδυασμό. 
Για τον λόγο αυτό, συστήνεται ανεπιφύλαχτα!!