Στο ΠΙΑΤΣΑ ΜΕΖΕΔΑΚΙ με οδήγησε ουσιαστικά το κινητό μου τηλέφωνο! Μετά από δουλειές στη γύρω περιοχή βρεθήκαμε ένα Σάββατο απόγευμα πεινασμένοι, να αναρωτιόμαστε, τι να φάμε και σήμερα.  Στο σπίτι δεν υπήρχε φαγητό ούτε για δείγμα, οπότε με τη βοήθεια της τεχνολογίας, ρωτάω: «Καλό μου κινητό τηλέφωνο, για πες μου, τι βρίσκεται κοντά μας σε απόσταση 5-10 λεπτών, έτσι ώστε να φάμε κι εμείς σήμερα;» Κι αυτό μου απαντά αμέσως, μου δίνει και την επιλογή του Π. Μ., που κάποια στιγμή είχε αναφερθεί κι εδώ, οπότε βουρ για φαγητό!

Νομίζω, πως ο χώρος του είναι συμπαθητικός, χωρίς να είναι αξιομνημόνευτος. Είναι γουστόζικος, με diy αντικείμενα με μεράκι, απλώς τη μέρα και ώρα που βρεθήκαμε εμείς εκεί, δεν είχε πολλή ζέστη, θα προτιμούσα να νιώθω λίγο πιο ζεστά. Το πραγματικά αρνητικό που βρήκα, είναι ότι επιτρεπόταν το κάπνισμα κανονικά (εντυπωσιακό, το ξέρω, σπανίζει αυτό στην Ελλάδα! ) Και οκ, εμείς το επισκεφτήκαμε περίεργη ώρα και είχε ελάχιστα τραπέζια γεμάτα, άρα δε μας ενόχλησε ο καπνός,  το βράδυ όμως;

Στην εξυπηρέτηση δεν είχαμε κανένα παράπονο, άλλωστε δεν ήταν και ώρα αιχμής. Ο κατάλογος/σουπλά περιλαμβάνει σαλάτες, ορεκτικά, 4-5 κρέατα ως κυρίως και 2 γλυκά. Ανάμεσα σε αυτά που παραγγείλαμε ξεχώρισα τις πατάτες με το σκόρδο, τον ντάκο και τα στικς κολοκυθιού. Τα κρέατα ήταν επίσης καλομαγειρεμένα, απλά δε με εντυπωσίασε κάτι, που δοκίμασα.

Στην αρχή μας έφεραν ζυμωτό ψωμί με μία αλοιφή-και τα δύο πολύ νόστιμα. Δεν παραγγείλαμε γλυκό ούτε μας κέρασαν κάτι. Θα μπορούσαν να κεράσουν 2 σφηνάκια ρακόμελο, έτσι απλά για να κλείσουμε το γεύμα μας και γιατί είναι ωραία η κίνηση!

Συνολικά ο λογαριασμός μου φάνηκε λιιιγο παραπάνω, από ότι θα περίμενα για ένα συνοικιακό μεζεδοπωλείο, οφείλω όμως να παραδεχτώ ότι οι μερίδες ήταν κανονικές και όχι μεζεδοπωλείου, άρα όλα οκ.

Δε θα πήγαινα ξανά άμεσα, αν δε με έβγαζε ο δρόμος μου, όχι γιατί δε μου άρεσε, απλά γιατί δεν ξεχώρισε ανάμεσα στα υπόλοιπα, τέτοιου στυλ, μεζεδοπωλεία. Εννοείται όμως, πως αν τύχει και βρεθώ εκεί, με κρασάκι και μεζεδάκι, θα το κάνω με ευχαρίστηση!

Γεύση:2,5
VFM: 2,5