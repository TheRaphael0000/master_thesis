Έχουμε μπλέξει άσχημα! Αλήθεια, σας το λέω, έχουμε μπλέξει. Δεν μας έφτανε το, ήδη, σφιχτό οικογενειακό πρόγραμμα, που περιλαμβάνει τα χίλια μύρια όσα, προστέθηκαν σε αυτό και 8 επιπλέον ώρες τη βδομάδα θεατρικών προβών της μικρής μας η οποία θα συμμετάσχει στη θεατρική παράσταση του σχολείου της.

Τώρα θα αναρωτηθείτε και δικαίως,  γιατί σας τα λέω αυτά. Σας τα λέω αγαπητοί φίλοι πρώτον γιατί έχουμε γίνει μια οικογένεια πλέον και κάπου πρέπει να κλαφτώ κι εγώ και δεύτερον για να καταλάβετε το πώς ήμασταν την προηγούμενη Κυριακή όταν καταλήξαμε να πάμε για μεσημεριανό φαγητό στις 6.00 το απόγευμα, ξενυχτισμένοι από το πάρτι της προηγούμενης μέρας για την ονομαστική γιορτή του συζύγου, ταλαιπωρημένοι από το πρωινό ξύπνημα της ίδιας μέρας, έχοντας διασχίσει το μισό λεκανοπέδιο για την εκπλήρωση των θεατρικών και αθλητικών υποχρεώσεων της μικράς, με πονοκέφαλο, ένταση, νεύρα, μια ομορφιά!!!

Η κάκιστη διάθεσή μας άρχισε να αλλάζει μόλις μπήκαμε στο αγαπημένο μας Oroscopo. Θες το ήρεμο περιβάλλον, ο γλυκός φωτισμός, το απαλό σωμόν χρώμα που επικρατεί, τα άνετα, αραιά τραπεζοκαθίσματα αλλά πολύ περισσότερο η περιποίηση από τους ανθρώπους του μαγαζιού συνέβαλε καταλυτικά στην αλλαγή της ψυχολογίας μας, όπου όλα μας έφταιγαν.

Στην αρχή ήρθαν τα γνωστά  υπέροχα, φρεσκοψημένα ψωμάκια τους με τη συνοδεία δύο ντιπ και ακολούθησαν οι καθιερωμένες σούπες/καλοσώρισμα του μαγαζιού. Οι συγκεκριμένες αυτή τη φορά ήταν βελουτέ φασολιών με καβουρδισμένο αμύγδαλο. Υπέροχη γήινη γεύση, ζεστή,  με το αμύγδαλο να τραγανίζει στο δόντι δίνοντάς της μια τελείως διαφορετική διάσταση. Αν και η γεύση του οσπρίου είναι διακριτή, το αποτέλεσμα απέχει παρασάγγας από την παραδοσιακή φασολάδα.
 
Τραγανά μπαστουνάκια μοτσαρέλας με προσούτο και μαρμελάδα ντομάτας. Δεν πιστεύω να πηγαίνει το μυαλό σας στα γνωστά ορεκτικά που σερβίρονται στις διάφορες αλυσίδες πίτσας. Εδώ μιλάμε για άρτια τηγανισμένη ιταλική μοτσαρέλα, στεγνή και τραγανή απέξω και υπέροχα λιωμένη και κρεμώδης μέσα. Το προσούτο της δίνει την απαραίτητη αλμύρα και η μαρμελάδα ντομάτας μια γλυκύτητα η οποία ταιριάζει γάντι. Να σας πω, μόνο, ότι έφαγε και η μικρή μας η οποία δεν τρώει τυρί.

Σαλάτα ρόδι με κροκέτες από χαλούμι. Εδώ να σημειώσω ότι μάλλον το χαλούμι παίζει τον κύριο ρόλο και η σαλάτα το συμπληρώνει. Εξαιρετικές και οι κροκέτες και πρασινάδες με το άφθονο ρόδι και το εξαιρετικό dressing. Λόγω του ότι είχαμε φάει τις σούπες  και το ορεκτικό που, σημειωτέον, έρχονται σε εξαιρετικά χορταστικές μερίδες αλλά και ενός extra ορεκτικού  που μας προσφέρθηκε για να το δοκιμάσουμε και για το οποίο θα σας μιλήσω αμέσως μετά, είχαμε αρχίσει να χορταίνουμε και καθυστερούσαμε να τη φάμε, το άγρυπνο μάτι του περιποιητή μας το παρατήρησε και ήρθε άμεσα λέγοντάς μας: Βλέπω ότι δε σας άρεσε, θα σας την αντικαταστήσω με κάποια άλλη. Φυσικά και δεν τον αφήσαμε αφού το πιάτο ήταν εξαιρετικό.

Μιλφέιγ μαριναρισμένων ψαριών. Αυτό το πιάτο υπήρξε αποκάλυψη. Στρώσεις τραγανών φύλλων κρούστας, υπέροχα μαριναρισμένα φιλέτα ψαριών ανάμεσα, με τον σολομό να ακούγεται περισσότερο και  μια ελαφριά λεμονάτη sauce μουστάρδας. Υπόδειγμα ελαφράδας, ισορροπίας και ντελικάτης γεύσης. 

Σπαγγέτι ναπολιτάνα για την κορούλα που υπεραγαπά το συγκεκριμένο πιάτο και αποτελεί τη standard επιλογή της. Όπως, χαριτωμένα, παρατήρησε ο σερβιτόρος μας: Μερικά πράγματα δεν αλλάζουν ποτέ! Και γιατί να αλλάξουν συμπληρώνω εγώ αφού, μέσα στην απλότητά του, είναι ένα νοστιμότατο, ελαφρύ πιάτο που αναδεικνύει τις καλές πρώτες ύλες που έχουν χρησιμοποιηθεί. 

Εγώ αμφιταλαντευόμουν μεταξύ  μπολονέζ και καρμπονάρας. Λόγω του κρύου και της ταλαιπωρίας αποζητούσα μια οικεία, καθησυχαστική, παρηγορητική γεύση. Από τη δύσκολη θέση με έβγαλε ο αγαπητός σερβιτόρος μας προτείνοντας  να μου φτιάξει μια καρμπονάρα με φρέσκα ζυμαρικά. Ευτυχώς τον άκουσα και δεν έπεσα έξω. Παρόλο που το πιάτο ετοιμάζεται σύμφωνα με τα ελληνικά πρότυπα, δηλαδή, με κρέμα γάλακτος, όχι μόνο δεν ήταν μπουχτιστικό και βαρύ αλλά αναπάντεχα ισορροπημένο. Σε αυτό συνετέλεσε, βέβαια,  η εξαιρετική ποιότητα των συστατικών, η σωστή ποσότητα άπαχης κρέμας και φυσικά, τα φρέσκα ζυμαρικά που ήταν ολόσωστα βρασμένα.

Το δεύτερο πιάτο αποκάλυψη ήταν η επιλογή του συζύγου. Ριζότο θαλασσινών με μελάνι χταποδιού. Υπέροχα χυλωμένο το ριζότο, μαύρο από το μελάνι και μ΄αυτήν την ιδιαίτερη γεύση που δίνει το συγκεκριμένο συστατικό, όταν χρησιμοποιείται, άφθονα θαλασσινά με διακριτικό άρωμα ούζου, ένα στιβαρό, χορταστικό κι όμως, αναπάντεχα, αέρινο πιάτο. Σημειωτέον ότι παρόλο που ο καλός μου είχε ήδη σκάσει από τα ορεκτικά και όταν το είδε είπε ότι μάλλον θα το έπαιρνε πακέτο, κατέληξε να μην αφήσει πιρουνιά ούτε για δείγμα.

Το δείπνο μας, γιατί μεσημεριανό δεν το λες, συμπληρώθηκε από δύο ποτήρια ωραιότατου κόκκινου κρασιού και τελείωσε με το κέρασμα των, επίσης, καθιερωμένων γλυκών. Παγωτό, σοκολάτα για τον σύζυγο και φράουλα για τη μικρή η οποία, παρεμπιπτόντως, ορκίζεται σε αυτό και ένα, πιο φρέσκο δεν υπάρχει, τιραμισού για την αφεντιά μου.

Αν μπορούσε να απονεμηθεί Oscar καλύτερης εξυπηρέτησης, ευγένειας, άριστου σερβιρίσματος και προπαντός γαλαντομίας, είμαι σίγουρη ότι το Oroscopo θα το κέρδιζε με το σπαθί του. Δεν έχω συναντήσει πουθενά αλλού ανθρώπους τόσο απροσποίητα ευγενείς  που να σε κάνουν να αισθάνεσαι ότι έχεις πάει για φαγητό σε ένα σπίτι που σε αγαπούν και σε φροντίζουν.

Το Οroscopo το γνωρίζω από τα μαθητικά μου χρόνια και νομίζω ότι σας έχω αναφέρει ότι, κάποτε, αποτελούσε το «καλό» εστιατόριο στο οποίο πηγαίναμε για φαγητό. Σήμερα αποτελεί το «καλό» εστιατόριο της κόρης μου το οποίο  επιλέγει πάντα όταν θέλουμε να γιορτάσουμε μια σημαντική της στιγμή γεγονός που με συγκινεί αφάνταστα. Εύχομαι και πιστεύω, ειλικρινά, ότι θα  συνεχίσει την πορεία του εξελισσόμενο, έτσι ώστε το κοριτσάκι μου να πηγαίνει στο μέλλον με τις παρέες της και την  δική της οικογένεια και να θυμάται….