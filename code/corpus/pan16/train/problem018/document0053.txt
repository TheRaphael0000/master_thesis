Στο εν λόγω εστιατόριο πηγαίνω πολλά χρόνια, όμως όχι συχνά (περί τις 2 φορές το χρόνο, επομένως εάν υπάρχουν τυχόν αστοχίες, αυτές δεν έχουν διαπιστωθεί). Δεν έχει υπάρξει όμως φορά που να μην έχω ικανοποιηθεί σε γευστικό επίπεδο ή εξυπηρέτησης. 

Τα φαγητά έρχονται ταχύτατα, είναι πεντανόστιμα και αξιοπρεπέστατα. Ο διάκοσμος λιτός, πόρρω απέχοντας από το κλασσικό κιτσαριό αντίστοιχων εστιατορίων με δράκους, φίδια κλπ, γεγονός που προστίθεται στα συν του εστιατορίου. 

Έχοντας να το επισκεφτώ από πέρσι δε γνώριζα ότι στο μεταξύ άλλαξε ο κατάλογος (προστέθηκαν και αφαιρέθηκαν πιάτα, χωρίς να θυμάμαι ακριβώς πάντως τις περσινές τιμές νομίζω ότι φέτος είναι τσιμπημένες). Δυσάρεστη έκπληξη ότι αφαιρέθηκε η σαλάτα από φύτρες μπαμπού και κινέζικα μανιτάρια που παγίως παραγγέλνω καθώς ταιριάζει τέλεια με το καντονέζικο τηγανητό τους ρύζι, όμως το εμπόδιο ξεπεράστηκε απλούστατα, καθώς χωρίς καμία δυσκολία το παρασκεύασαν αν και εκτός καταλόγου για να μας ικανοποιήσουν, δεδομένου ότι ήταν διαθέσιμες οι πρώτες ύλες. 

Η παραγγελία εκτός του εν λόγω πιάτου (Ευρώ 8,00) περιελάμβανε; το καντονέζικο ρύζι (Ευρώ 8,20), τα νέα τους ρολά πάπιας με λαχανικά (Ευρώ 6,80, ακριβά αφού ήταν μόνον 2) και γλυκόξινη τσίλι (πιθανολογώ του εμπορίου η τελευταία γιατί ήταν ίδια σε γεύση και σύνθεση), μια σούπα hot and sour (λατρεμένη) στα Ευρώ 5,00, μοσχάρι σε σάλτσα στρειδιών (Ευρώ 13,00), διπλομαγειρεμένο χοιρινό (Ευρώ 11,50), και 2 κανάτες σαγκρία του μισού κιλού συνολικής αξίας Ευρώ 15,00 (κατά την ταπεινή μου γνώμη-πανάκριβη! ), πολύ όμως γευστική. Φτηνό δεν το λες σε καμία περίπτωση, ούτε σε επίπεδο ορεκτικών, πολλώ δε μάλλον σε επίπεδο κυρίως που είναι όλα άνω των Ευρώ 11,00. 

Το χοιρινό δεν ήταν κάτι ιδιαίτερο, απλώς νόστιμο με μεγάλα κομμάτια πράσινης πιπεριάς και κρεμμυδιού, σχεδόν ωμών και ως αποτέλεσμα κριτσανιστών. Το μοσχάρι, πεντανόστιμο όπως πάντα, με τις ίδιες όμως πιπεριές, που κρατούσαν στο δόντι. 

Επίσης για να συνοδεύσουμε τα 2 κυρίως και δεδομένου ότι σκίσαμε σε χρόνο μηδέν το καντονέζικο παραγγείλαμε και ένα ρύζι ατμού, το οποίο δε χρεώθηκε. Το εμφιαλωμένο ανέρχεται στα Ευρώ 2.20. Συνολικό κόστος Ευρώ 69,70 μαζί με τη σαγκρία. 

Κέρασαν από το κατάστημα (όπως κάθε φορά ομολογώ) το επιδόρπιο τηγανητής μπανάνας με το τηγανητό παγωτό, το οποίο κολυμπούσε σε ωκεανό σιροπιού σοκολάτας και ήταν ό, τι έπρεπε για να ξεπλύνουμε το φαγητό και να γλυκαθούμε (οι λουκουμάδες μπανάνας θα ήθελαν ένα τσικ ζάχαρης παραπάνω). 

Φύγαμε σκασμένοι (2 άτομα) και ιδιαιτέρως ικανοποιημένοι από τις γεύσεις. Αν ήταν ελαφρώς οικονομικότερα τα πιάτα, θα ήταν το ιδανικό κινέζικο, ειδικότερα σε σχέση με άλλα φίρμες που πουλάνε φύκια (κινέζικα ή μη) για μεταξωτές κορδέλες. Κάθε φορά που το επισκέπτομαι φεύγω με τους γευστικούς μου κάλυκες πολύ ικανοποιημένους. Ασφαλώς και το συστήνω.