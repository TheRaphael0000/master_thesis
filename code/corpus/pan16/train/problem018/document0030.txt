Ήρθε νομίζω η ώρα να γράψω επιτέλους μια κριτική και για μια αμιγώς κρεατοφαγική ταβέρνα! Γιατί καλά τα έθνικ, καλά τα γκουρμεδίζοντα μοντερνοεστιατόρια, καλά τα μεζεδοπωλεία, αλλά πως να το κάνουμε? Έρχεται η στιγμή που το λαχταράς το παϊδάκι!

Για τον Άγιο Μερκούριο μου πρωτομίλησε η φίλη μου η Μ., που τον είχε τιμήσει κάποιες φορές και δήλωνε ενθουσιασμένη με τα κρέατά του. Εγώ ουδόλως έδωσα βάση τότε, έλα όμως που δεν είχα πάει ποτέ στα κτήματα στο Τατόι (εκεί με τα πρώην βασιλικά ανάκτορα) και τα είχα στα προσεχώς μου. Διότι δεν έχουμε μόνο προσεχώς στα φαγητά, έχουμε και σε εκδρομούλες (κοντινές και πιο μακρινές παρακαλώ)!

Όταν λοιπόν, μια ωραία μέρα αποφασίζουμε να την κάνουμε την βόλτα μας στα κτήματα - όσοι δεν έχετε πάει να πάτε! τεράστια έκταση πρασίνου και τα κτίρια αν και εντελώς παρατημένα, είχαν ενδιαφέρον- και το στομάχι άρχισε να διαμαρτύρεται, πήρα με τη μία τηλέφωνο την Μ. ζητώντας περαιτέρω πληροφορίες για το μαγαζί εκείνο που μου χε πει και πως το λένε και που ακριβώς είναι κλπ.

Και κάπως έτσι επισκεφθήκαμε για πρώτη φορά τον Άγιο Μερκούριο και η αλήθεια μείναμε πολύ ευχαριστημένοι. Έκτοτε τον επισκεφθήκαμε άλλη μια φορά κατά την περίοδο των γιορτών (02.01.2016) και έχοντας λοιπόν πρόσφατη εικόνα είπα να γράψω την κριτική μου.

Ο χώρος: Εσωτερικός και εξωτερικός. Ο εσωτερικός είναι μια μεγάλη αίθουσα ταβέρνας, τίποτα το ιδιαίτερο. Έχει τζάκι, έχει φωτογραφίες σε κορνίζες στους τοίχους με διάσημους πελάτες, με την περιοχή χιονισμένη, με σκηνές από την κλασική ελληνική ταινία "Η κυρά μας η μαμή" που όπως κατάλαβα είχε γυριστεί στο σημείο κλπ. Μεγάλος χώρος, πολλά τραπέζια και ως εκ τούτου πολύ έντονη βαβούρα. 
Ο εξωτερικός χώρος είναι μια μεγάλη βεράντα (αυλή να την πω?) με αρκετά τραπέζια. Τα μπροστινά τραπέζια μάλιστα έχουν και ωραία θέα, το ίδιο και τα λίγα στενάχωρα τραπεζάκια που βρίσκονται στο μπαλκονάκι. Αν ο καιρός είναι καλός, ο έξω χώρος σίγουρα υπερέχει, να απολαύσετε και τον ήλιο.

Ο κόσμος: βασικά είναι πολύς. Και τις δύο φορές που επισκέφθηκα το μαγαζί είχε πάαααρα πολύ κόσμο! Δεν κάνει κρατήσεις, οπότε αν δεν υπάρχει τραπέζι, ξεκινάει η αναμονή. Γενικά το μαγαζί παίζει πολύ με μεγάλες παρέες και με οικογένειες με παιδιά (βαβούρα και φασαρία είπα παραπάνω?ε, το ξαναλέω). Ίσως είναι καλύτερο να το επισκεφθεί κανείς, αν θέλει μια κάποια ηρεμία, εκτός σαββατοκύριακου.

Η εξυπηρέτηση: Tα φαγητά έρχονται γρήγορα και μαζεμένα (αυτό καλό-κακό), δεν λέω. Αλλά όταν έχει κόσμο (δηλ μάλλον κάθε σαββατοκύριακο) για να τραβήξεις την προσοχή κάποιου σερβιτόρου ίσως και να χρειαστεί να σηκωθείς όρθιος και να βαράς παλαμάκια φωνάζοντας δυνατά ταυτόχρονα.. Εναλλακτικά, μπορείς απλά να τραβήξεις κάποιον σερβιτόρο με το χέρι σου από το ρούχο του. Αλλιώς, μην ελπίζεις.

Το φαγητό: Είναι σε γενικές γραμμές αρκετά καλό, οι μερίδες μεγάλες και χορταστικές. Δεν έχει εκπλήξεις το μενού, περιλαμβάνει πιάτα που περιμένεις να βρεις σε μια ταβέρνα, απλά είναι καλή η πρώτη ύλη και η εκτέλεση.

Η παραγγελία μας κατά την τελευταία επίσκεψη (6 άτομα) ήταν:

-Σαλάτα ανάμεικτη => με λάχανο, μαρούλι, κρεμμύδι, ντομάτα, κρουτόν, καλαμπόκι και δεν θυμάμαι τι άλλο! Πλούσια και πολύχρωμη, χωρίς βέβαια λάδι/ξύδι ή κάποια σως, αλλά οκ, μικρό το κακό, βάλαμε μόνοι μας σύμφωνα με τις προτιμήσεις μας.

-Χόρτα => νόστιμα αλλά γιατί μόνο μια φετούλα λεμονάκι?Ζητήσαμε εννοείται έξτρα λεμόνια.

-Τυροπιτάρι => ζύμη γεμισμένη με ωραίο τυρί στο φούρνο. Πολύ πολύ ωραίο!

-Ανάμεικτα κολοκύθια και μελιτζάνες τηγανητά => ελαφρύ τηγάνισμα, το κουρκούτι παχύ αλλά αφαιρείται εύκολα (το κάνω πάντα αυτό).

-Τζατζίκι

-Πατάτες χ2 

-Λουκάνικο ψητό => Πεντανόστιμο και σε αρκετά γενναιόδωρη μερίδα!

-Συκώτι μοσχαρίσιο ψητό => αγαπώ το συκώτι (και τα συκωτάκια παντώς είδους και μαγειρεμένα με κάθε τρόπο) και όταν βρίσκομαι με παρέα που να το τρώει (πράγμα σπάνιο) το παραγγέλνω ΠΑΝΤΑ. Εδώ ήταν μεγάλη μερίδα, σωστότατα ψημένο, το ευχαριστηθήκαμε άπαντες.

-Σπαλομπριζόλα => Την παραγγείλαμε medium, η αλήθεια όσο πλησίαζες στο κόκκαλο παραήταν κόκκινη. Εμένα δεν με πείραξε τόσο γιατί απλά δοκίμασα, δεν έφαγα πολύ, αλλά η υπόλοιπη παρέα το σχολίασε. Το υπόλοιπο μέρος της μπριζόλας σωστά ψημένο.

-1 κιλό παϊδάκια => Εδώ το μαγαζί τα δίνει όλα! Μικρά και σωστά κομμένα παϊδάκια που τόσο σπανίζουν στις μέρες μας!! Δυστυχώς από την παρέα μόνο οι 3 τρώμε αρνί, οπότε τα παϊδάκια μόνοι μας τα φάγαμε.

-Κρασί ροζέ και λευκό χύμα.

Στο τέλος κέρασμα πανακότα με σιρόπι σοκολάτας, ήταν μια χαρά για να κλείσει το γεύμα μας.

Λογαριασμός?? στα 19 ευρώ το άτομο.

Να σημειώσω πως στην προηγούμενη επίσκεψη είχα δοκιμάσει και την συκωταριά, που ήταν πολύ νόστιμη επίσης!

VFM=> Υπάρχει περιθώριο να ρίξει λιγουλάκι τις τιμές του, στα χρόνια της οικονομικής κρίσης  δυσκολεύομαι να δεχτώ ότι σε μια ταβέρνα για να φας (έστω και του σκασμού) πρέπει να πληρώσεις σχεδόν 20ευρω. Από την άλλη τα κρέατα τους είναι καλά και οι μερίδες μεγάλες, οπότε δεν είναι κακό το vfm. Οριακά στην κατηγορία των 10-16 ευρώ (χωρίς ποτά εννοείται), αν όμως τα άτομα είναι λιγότερα και ο λογαριασμός επιμερίζεται για παράδειγμα στα 2 σίγουρα ξεπερνάει τα 16 και αλλάζει κατηγορία.