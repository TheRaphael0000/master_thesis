Επισκέφτηκα το Asian Taste Παρασκευή βράδυ, με το φίλο μου, ομολογουμένως σχετικά αργά, κατά τις 11 παρά 15. Ο λόγος που μας έφερε εκεί ήταν αφενός το ενδιαφέρον μας για την ασιατική κουζίνα και αφετέρου ο μπουφές του μαγαζιού που πιστεύαμε οτι θα μας έδινε την ευκαιρία να δοκιμάσουμε διάφορα πιάτα και σουσι σε χαμηλή τιμή.

Ο χώρος είναι σχετικά συμπαθητικός και μιλάω κυρίως για τον 2ο όροφο, όπου και μας οδήγησαν. Το προσωπικό ευγενέστατο. Ανεβαίνοντας τις σκάλες, βλεπεις και 2 ενυδρεία, το ένα με αστακούς που περιμένουν το θάνατο, καθόλου ευχάριστο για τα γούστα μου. Η θέα είναι ωραία και προβάλλουν σε ένα τοίχο εικόνες από τη θαλάσσια ζωή στο Μπαλί. Προσωπικά το απόλαυσα, αλλά μάλλον ήμουν η μόνη.

Ο μπουφές είχε πολύ λίγα πράγματα (περιελάμβανε και πατάτες τηγανιτές! -δε μου φάνηκε και πολύ κινέζικο αυτό), αλλά το δικαιολογήσαμε λόγω ώρας. Ωστόσο, παρατηρήσαμε ότι σε κάποια από τα φαγητά συμπλήρωναν ποσότητες. 

Το φαγητό αδιάφορο. Σκάσαμε μεν, δεν ενθουσιαστήκαμε καθόλου δε. Η παρέα των κινέζων που αναφέρουν και άλλοι σχολιαστές ήταν εκεί, αλλά έτρωγαν α λα καρτ. Μπορεί να ξέραν κάτι παραπάνω. Το σούσι ήταν σαν αυτό που θα φτιαχνα σπίτι μου. Πρόχειρο και αδιάφορο. Με λίγα λόγια, δε με βλέπω να ξαναπηγαίνων για μπουφέ, εκτός κι αν πάω την ώρα που ανοίγει και είμαι πιο τυχερή σε ποικιλία φαγητών που προσφέρονται. Επίσης θα πάω να δοκιμάσω το κινέζικο φοντί, ή hot pot, που απ' όσο ξέρω δεν σερβίρεται πουθενά αλλού στην Αθήνα.

Λογαριασμός για δύο άτομα 26,80. Τίμιο δεδομένου ότι σκάσαμε. Ο λογαριασμός περιελάμβανε νερο που άνοιαν χωρίς να μας ρωτήσουν και το χρέωσαν 2,80.

Συνοψίζοντας, ήταν συμπαθητικά, κυρίως για τη θέα, αλλά φαγητό κινέζικο και σούσι έχω φάει πολύ καλύτερο. Επιφυλάσσομαι για το περιεχόμενο του καταλόγου, μπορεί να είναι καλύτερα τα πράγματα εκεί.