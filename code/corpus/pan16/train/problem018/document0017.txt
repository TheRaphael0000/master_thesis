Το  " Los Gatos " αποτελεί εκκρεμότητα του 2015 (12/15) αλλά γράφεται τώρα λόγω του ότι άργησε ατυχώς να μπει στο σύστημα.... Επειδή τα πράγματα πρέπει να κρίνονται στην ώρα τους, γιατί πολλά μπορεί να έχουν αλλάξει...., ελπίζω τα παρακάτω σχόλια να είναι όσο το δυνατόν επίκαιρα ή να έχουν διορθωθεί τα κακώς κείμενα!

Πηγαίνοντας λοιπόν προς το " Momo ", για το οποίο έχω γράψει ήδη, συναντώ ένα μικρό και άκρως συμπαθητικό μέρος μπροστά μου και παρακαλώ την παρέα να τσιμπήσουμε κάτι εκεί... Χατήρι δεν μου χάλασαν και έτσι αρχίζει η εξιστόρηση των παρακάτω εντυπώσεων....

Ο χώρος είναι μικρός με ρετρό διακόσμηση  και απόλυτα ζεστός. Νομίζεις ότι βρίσκεσαι σε κάποιο αντικέρ. Τα τραπέζια είναι μικρά και κομψά. Τριγύρω υπάρχουν  έπιπλα με συρτάρια άλλα στρογγυλά, ένα μοναστηριακού τύπου στο βάθος και κοντά στην είσοδο ξεχωρίζει ένα μαρμάρινο.. Τα τραπέζια κοσμούν όμορφα   σεμέν  της γιαγιάς. 

Στο μοναστηριακό τραπέζι όπου καθίσαμε εμείς ξεχώριζε ένα  όμορφο ρουστίκ πολύφωτο με κεράκια. Αριστερά της εισόδου υπάρχει πάγκος με κάθε λογής τάπας σε μακρόστενες πιατέλες και άλλα φαγητά, όπως ζυμαρικά συν ράφια με κρασιά και ποτά.
Ακόμα, στον εσωτερικό χώρο, υπάρχουν τζαμαρίες με ωραία θέα στους δύο πολύβουους πεζοδρόμους  (Ρόμβης και Κλειτίου) που διακόπτονται από λευκούς σαγρέ τοίχους με όμορφες απλίκες!!

Στον όμορφο εξωτερικό χώρο, εκείνον που βρίσκεται επί της γραφικής  Κλειτίου, υπάρχουν απλά σιδερένια τραπεζάκια με σιδερένια καθίσματα που έρχονται σε αντίθεση με την κλασική εσωτερική διακόσμηση.

Ο κατάλογος του εστιατορίου έρχεται σε ένα σχολικό μπλε σκούρο τετράδιο, όπου επισυνάπτεται μια κάρτα του εστιατορίου με τον χαρακτηριστικό γάτο επάνω!

H μουσική, ρομαντική Ισπανίζουσα, ταιριαστή με το περιβάλλον!

Το μενού είναι αρκετά μεγάλο και συμπαθητικό.

Εκεί που έχω πολλές, μα πολλές, ενστάσεις είναι όσον αφορά την ταυτότητα της κουζίνας. Γενικά με χαλάει το γεγονός του ψαξίματος.... Τι εννοώ: Ανοίγεις κυρία μου ένα φαγάδικο OK, δεν μπορεί στην κάρτα του καταστήματος να αυτοπροσδιορίζεσαι ως all day cafe - vino - tapas, στο internet (όπως είδα εκ των υστέρων) να το αναφέρεις ως Ιταλικό εστιατόριο, τώρα να το γράφεις vineria-prosciutteria...!! και στο δια ζώσης να το χαρακτηρίζεις ως τάπας μπαρ αλλά και wine bar (στατιστικώς μάλλον αυτό επικρατεί)! Και μάλιστα,  να μας λέει ο σερβιτόρος, μάλλον συγγενής (βλ. στην Ελλάδα πάει σόι το βασίλειο ), ότι ο Ισπανός σεφ έφυγε για την Ισπανία αφού τους έδωσε τα φώτα του.... Ο Ιταλός τι να απέγινε άραγε ? Εν τέλει, ξέρω έναν ταλαντούχο Ελληνάρα σεφ, μήπως και σας κάνει ;;

Κατά την γνώμη μου, όταν ανοίγει ένα μαγαζί θα πρέπει να γνωρίζουν ιδιοκτήτης-πελάτης, σαν τι λειτουργεί ο υπόψιν χώρος...  Κάθε βελτίωση ας γίνεται πάνω σε συγκεκριμένα πράγματα για να υπάρχει και αποτέλεσμα.

Εγώ πάντως θα το βάπτιζα wine bar (όπως και το πέρασα στο ask4food) πράγμα που του πάει και στο ύφος και στην όλη ατμόσφαιρα του χώρου. Άλλωστε τα μπουκάλια κρασιού αλλά και ο εκτενής κατάλογος κρασιών (ροζέ, κόκκινα αφρώδεις οίνοι) συνηγορούν σε κάτι τέτοιο. Μάλιστα, ο όρος wine bar θα μπορούσε να τους βγάλει και από την δύσκολη θέση...

Η ασαφής σύλληψη του όλου concept συνεχίζεται και στο θέμα των αποδείξεων. Δεν μπορείς να έχεις ανοίξει μερικούς μήνες πριν και η απόδειξη να γράφει αποκλειστικά ΠΟΤΑ αντί για φαγητά και ποτά. Πρέπει να ξέρω τι στην ευχή πληρώνω.... Αφήστε που την έφεραν, αφού την ζητήσαμε, πράγμα που δεν με τσατίζει τόσο όσο το να μην ξέρω τι πληρώνω, αφού τα τάπας μου βαφτίστηκαν ως ποτά!!
Στην απόδειξη χαρακτηρίζεται ως ΣΝΑΚ ΜΠΑΡ!!! 
Ελλαδάρα αθάνατη!

Στο σέρβις τα πράγματα κάπως έτσι, ο νεαρός που μας εξυπηρέτησε έπαιζε το χαλασμένο τηλέφωνο με την κουζίνα για να λύσει τις απορίες μας και αφού μας έφερε ένα ποτήρι κρασί παραπάνω και μας ρώτησε αν θέλουμε να το πάρει πίσω και του απαντήσαμε αρνητικά από ευγένεια στο τέλος μας το χρέωσε.... Εμείς θα το πληρώναμε ούτως ή άλλως αλλά θα θέλαμε να γίνει η κίνηση του κεράσματος έτσι για τα μάτια του κόσμου...!! Δεν θα το προχωρήσω άλλο γιατί αγαπητοί καλοφαγάδες, χρόνια στο κουρμπέτι, μπορείτε να καταλάβετε την απόχρωση που δίνω στο συμβάν... 
Τελικά, πολύ σημαντικό κεφάλαιο, στην κάθε είδους επιχείρηση, το  να " κόβεις " τον πελάτη!!!!

Άντε, τουλάχιστον, μας αποζημίωσε κάπως το φαγητό...

Δοκιμάσαμε τα εξής:
Τάπας με παστράμι και κοπανιστή προς ΕΥΡΩ 1,50 /τεμ. Αρκετά νόστιμο, πάνω σε φρέσκο λευκό ψωμί.

Τάπας με προσούτο, πέστο και βασιλικό συν μοτσαρέλα. Εξίσου νόστιμο και εξαιρετικής παρουσίασης καθώς η μοτσαρέλα αγκάλιαζε το πράσινο πέστο έτσι που έμοιαζε με φυλλαράκι! ΕΥΡΩ 1,50/τεμ.

Τάπας με πλούσια ποσότητα φρέσκων  και νόστιμων  μανιταριών, 1,50 /τεμ  

Ψητό καβουρμά με αυγό μάτι και σος ντομάτας πάνω από το αυγό. Εξαιρετικό! 
ΕΥΡΩ 5,00

Τάρτα με κολοκύθι και μανούρι και γαρνιτούρα πράσινης σαλάτας. Μέτρια γεύση, ΕΥΡΩ 5,00

Τα φαγητά ήρθαν όλα μαζί, ένα επιπλέον λάθος του σέρβις...

Ό, τι δοκιμάσαμε σερβιρίστηκε σε μακρόστενα όμορφα πιάτα και ήταν εμφανής-και αποτελεσματική -  η προσπάθεια εντυπωσιασμού!

Υπάρχουν και γλυκά που δεν δοκιμάσαμε όπως κέικ σοκολάτας, μηλόπιτα, καρυδόπιτα ( γύρω στα 4,00 ) κ. ά. 

Ήπιαμε κρασί Αγιωργίτικο, Παπαϊωάννου, 4,50 / ποτήρι (το μπουκάλι στα 18,00).
Πέρα από  την μεγάλη ποικιλία σε κρασιά υπάρχουν και μπύρες(3,50-4,50), grappa, παλαιωμένη grappa, limoncello, ρούμι, ούζο και τσίπουρο.

Οι τιμές των ποτών και των φαγητών κάπως υπερτιμημένες αλλά θα το συγχωρούσα υπό προϋποθέσεις, διότι το περιβάλλον είναι άκρως συμπαθητικό και ρομαντικό. Από την άλλη πλευρά, μια στάση για ένα ποτήρι κρασί και καναδυό τάπας δεν θα ήταν χάσιμο χρόνου.

Συνοψίζοντας, θα έλεγα ότι ενώ το μαγαζί υστερεί αρκετά στο σέρβις (ελπίζω να έχει κάπως βελτιωθεί.. ) οι γεύσεις δεν είναι  απαγορευτικές. 
Διαλέγετε και παίρνετε....

Προσωπικά, θεωρώ ότι το σέρβις είναι καθοριστικής σημασίας ας υπάρχει και η καλύτερη γεύση..!!!
Τέλος πάντων, θα έδινα μια δεύτερη ευκαιρία! 
Life's too Short for - Long - Goodbuyes!