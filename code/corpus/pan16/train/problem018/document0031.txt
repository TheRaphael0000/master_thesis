Εδώ και καιρό έχουμε(εγώ και η σύντροφός μου) μπει στο τρυπάκι της αναζήτησης, όσων αφορά μια Αθήνα που δεν είναι και τόσο γνωστή. Όταν μάλιστα αποτελούμε και ένα ζευγάρι που λατρεύει το φαγητό σαν ξεχωριστή θεότητα, τότε η μίξη περιήγηση στην πόλη - ανακάλυψη καινούριου φαγάδικου αποτελεί έναν εξαίσιο συνδυασμό περιπέτειας. Αυτήν την φορά, με την ευχάριστη συνοδεία και ενός τρίτου προσώπου, αποφασίσαμε να κάνουμε ένα πέρασμα από τον Άγιο Νικόλαο, για χάρη του Ghandi. 

Η πρόσβαση με αυτοκίνητο σχετικά εύκολη, ειδικά για μας που το επισκεφτήκαμε μια βροχερή Κυριακή μεσημέρι(το κατάστημα τις Κυριακές λειτουργεί μέχρι τις 16.00). Φαντάζομαι σε άλλες περιστάσεις θα αυξάνεται η δυσκολία ανεύρεσης πάρκινγκ. Σε αυτήν την περίπτωση ιδανικό μέσο πρόσβασης φαντάζει ο σταθμός του Αγ. Νικολάου, μόλις 100 μέτρα από το μαγαζί.

Περνώντας στο μαγαζί λοιπόν, ο χώρος είναι απλός, με 10-12 τραπέζια, καθαρός(ευχάριστη έκπληξη οι πεντακάθαρες τουαλέτες, όχι τόσο σύνηθες θέαμα σε "αυθεντικά" ινδικά μαγαζιά), ήσυχος και χωρίς "φορτωμένη" διακόσμηση. Σήμα κατατεθέν η μεγάλη τοιχογραφία του Ταζ Μαχάλ που διακοσμεί τον χώρο με τα τραπέζια. Όσων αφορά την παραγγελία ο σερβιτόρος με τα λίγα ελληνικά που ήξερε φάνηκε ιδιαίτερα εξυπηρετικός προσπαθώντας να μας λύσει κάθε απορία. 

Το νερό που μας ήρθε ήταν εμφιαλωμένο και μετά από λίγη ώρα άρχισαν να καταφτάνουν τα πρώτα εδέσματα. Από τα ορεκτικά λοιπόν στο τραπέζι προσγειώθηκαν τα εξής: Vegetable Pakora, πολύ νόστιμα και σε μεγάλη μερίδα. Meat Samosa, τα οποία μου φάνηκαν λίγο βαριά σαν γεύση αλλά ήταν αξιοπρεπή και Οnion Bhaji στα οποία μάλλον έγινε κάτι λάθος καθώς αντί για κρεμμυδοκεφτέδες στο τραπέζι μας ήρθαν onion rings! 

Με μοναδική ίσως παραφωνία ως τώρα την παρανόηση στο bhaji, περνάμε στα κυρίως που παραγγείλαμε ένα Chicken Tikka Masala, αρκετά νόστιμο και τροποποιημένο, μη έντονα καυτερό, για το ευερέθιστο στομάχι μου, ένα Beef Curry το οποίο μπορεί να μην μας ενθουσίασε αλλά ήταν απλά καλό και πάνω του μετρίου και ένα Chana Masala, το all-time classic ινδικό πιάτο της χορτοφάγου συντρόφισσας, το οποίο ήταν αρκετά νόστιμο. Από τις πίτες πήραμε την κλασσική naan που μας ήρθε σε μια μεγάλη πιατέλα σε μια εξίσου μεγάλη ποσότητα και μια Onion and Chilli Kulcha αρκετά νόστιμη. 

Στα highlight μια παρέα Ινδών που έτρωγε στο διπλανό τραπέζι και μας προέτρεξε να δοκιμάσουμε το Tandoori Chicken που τρώγανε, το οποίο σύμφωνα με τις υποδείξεις του σερβιτόρου φτιάχνετε παραδοσιακά σε tandoori φούρνο και όχι σε grill όπως είναι η εξευγενισμένη εκδοχή του.

Η απόδειξη για όλα τα παραπάνω, 3 ορεκτικά, 3 κυρίως, 2 πίτες και 4 μπουκαλάκια νερό ήταν...26 μόλις ευρό, ποσό που θεωρήσαμε αρκετά ικανοποιητικό σε σχέση με την ποσότητα και την ποιότητα των φαγητών.

Εν κατακλείδι, το Gandhi indian couisine, δεν θέλει να παρουσιάσει τον εαυτό του σαν κάτι που δεν είναι. Δεν είναι κιτς, δεν είναι "κυριλέ ινδικό εστιατόριο", δεν είναι όμως ούτε η επιτομή της ινδικής κουζίνας στην πρωτεύουσα. Αντ' αυτού, είναι ένα αξιοπρεπέστατο όσων αφορά την ποιότητα και την τιμή ινδικό μαγειρείο σε μια ήσυχη πολυπολιτισμική γειτονιά της Αθήνας που αξίζει οπωσδήποτε μία (η και πολλές περισσότερες) επισκέψεις.