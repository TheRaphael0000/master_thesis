Be happy φιλοι μου! αυτή είναι η ευχή μου για τη νέα χρονιά! Το 2016 να είστε χαρούμενοι, να είναι οι αγκαλιές και τα πιάτα σας γεμάτα (θα λεγα και για τα πορτοφόλια, αλλά είπα να μην υπερβάλλω)!

Η πρώτη μου κριτική λοιπόν, για το 2016, έμελλε να είναι για ακόμη ένα μπεργκεράδικο (που να ήμουν και fan του burger!!! ).

Παραμονή Χριστουγέννων λοιπόν και με την Μ. έχουμε ξαμωληθεί στα μαγαζιά για τα γνωστά ψώνια της τελευταίας στιγμής. Εγώ ψιλοσέρνομαι -όλη η κούραση της δουλειάς βγαίνει κλασικά τις πρώτες μέρες της άδειας- και πεινάω. Ο δρόμος μας βγάζει στο αιγάλεω, στοχεύοντας σε ένα συγκεκριμένο παπουτσάδικο και η ώρα είναι 4 οπότε, το στομάχι μου δεν μπορεί να περιμένει άλλο. Ρίχνω την πρόταση για το be happy, έχω ακούσει γι αυτό και μιας και το αιγάλεω μου πέφτει κοντά, το χω στη λίστα μου! Η Μ. ενδίδει και με συνοπτικές διαδικασίες, κατευθυνόμαστε στο Be happy!

Γωνία Θηβών και Ιερας οδού λοιπόν (Vagelis πολύ καλά θυμάσαι, κομμωτήριο και gyro bank ήταν πριν στον σημείο). Όντως το σημείο είναι δύσκολο, ειδικά για παρκάρισμα αλλά και σαν κίνηση. Όμως είναι πολύ κοντά στο μετρό Αιγάλεω, οπότε αν έρχεται κάποιος με μετρό βολεύει. Εν τω μεταξύ, είναι εντυπωσιακό το πόσο κοντά βρίσκεται στο έτερο μπεργκεράδικο του Αιγάλεω (burgerville), του οποίου η ταμπέλα βγάζει μάτι και του οποίου μάλιστα η λειτουργία αν δεν κάνω λάθος προηγείτο. 

Για τον χώρο δεν έχω πολλά να σας πω, μιας και κάτσαμε έξω (φανατική καπνίστρια η Μ. ). Περιποιημένος μου φάνηκε ο εσωτερικός χώρος, αλλά τον είδα μόνο απ έξω (είπαμε πεινούσα πολύ, δεν είχα όρεξη για βόλτες και επιθεώρηση χώρου/τουαλέτας κλπ. ). Ο εξωτερικός χώρος τίποτα το ιδιαίτερο, όπως ήταν αναμενόμενο, πάνω στην πλατεία, περιβάλλεται από τέντα, αριθμεί αρκετά τραπεζάκια, καναπεδάκια, καρέκλες, θερμαίνεται επαρκώς από σόμπες, οπότε μια χαρά. Το 2 στον χώρο λοιπόν αφορά τον εξωτερικό και ό, τι έκλεψε το μάτι από τον εσωτερικό, θα επανέλθω για να έχω πλήρη άποψη.

H εξυπηρέτηση, στο μεγαλύτερο μέρος της από μια νεαρή κοπέλα, μια χαρά, προς το τέλος δεν ξέρω αν έφταιγε η αλλαγή βάρδιας, αλλά τα χαλάσαμε λίγο, καθώς καθυστέρησαν λίγο να στείλουν κάποιον ώστε να πληρώσουμε.

Ο κατάλογος: επαρκή θα τον χαρακτήριζα. Περιλαμβάνει σαλάτες (3), ορεκτικά (τα κλασικά που έχουν τέτοια μαγαζιά), μπέργκερ (12), πατάτες (4 επιλογές) και κάποια κυρίως (hot dog, κοτόπουλο φιλέτο, μπιφτέκια σκέτα κλπ).
Μου άρεσε που μας έφερε και έναν έξτρα κατάλογο με κάποια πιάτα (burgers κυρίως) όχι ημέρας, αλλά γιορτών, σαν εορταστικά έξτρα πιάτα ας πούμε.
Tα κοκτέιλ τα πήρε το μάτι μου πλην όμως δεν εστίασα, παραμονή Χριστουγέννων ήταν, κράταγα δυνάμεις για το βράδυ!

Τα burgers ήταν σχεδόν όλα με μπιφτέκι από μοσχαρίσιο κιμά, θυμάμαι ένα με φαλάφελ και ένα με κοτόπουλο πανέ. Σίγουρα θα μπορούσε και θα έπρεπε νομίζω να δίνει περισσότερες επιλογές. 

Η παραγγελία μας (2 άτομα):

-1 σαλάτα be happy=>με μαρούλι, iceberg, ντοματίνια, κρουτόν, μπέικον, πράσινο μήλο, παρμεζάνα και happy σως. Καλή επιλογή, αρκετά πετυχημένος συνδυασμός των υλικών, ικανοποιητικότατη ποσότητα! (4,80)

-1 philly project burger=> με μοσχαρίσιο μπιφτέκι, τυρί φιλαδέλφεια, τραγανό μπέικον, iceberg, onion rings, κέτσαπ και μανιτάρια σωτέ σε αφράτο ψωμάκι μπριος. Το δικό μου! Καλό σε γενικές γραμμές, ήθελα αντί για κέτσαπ να χε κάποια άλλη sauce γιατί ήταν ελαφρώς στεγνό, αλλά κατα τ΄ άλλα μια χαρα (7,90)

-1 mr cheese burger=> με μοσχαρίσιο μπιφτέκι, iceberg, ντομάτα, κρεμμύδι, πίκλες, διπλό τυρί τσένταρ, μουστάρδα, μαγιονέζα, κέτσαπ, σε αφράτο ψωμάκι μπριος Της Μ., της άρεσε πολύ.

- 2 μπύρες μύθος (1+1 δώρο, ήταν σε προσφορά).

Τα burgers συνοδεύονταν από πατάτες τηγανητές, κάπως στρογγυλές - κατεψυγμένες φυσικά, που δεν μας ενθουσίασαν.

Να σημειώσω ότι τα μπιφτέκια στα burger είναι 200 γραμμαρίων, από 100% μοσχαρίσιο κιμά, όπως αναγράφεται και στον κατάλογο. Είναι σχετικά λεπτά και σερβίρονται καλοψημένα θα έλεγα. Τώρα, σίγουρα δεν είναι αφράτα, ούτε "φουσκωτά", όπως στα περισσότερα  σύγχρονα μπεργκεράδικα, ούτε έχουν κάποια μπαχαρικά που να τα κάνουν ξεχωριστά. Είναι όμως νόστιμα, "αμερικάνικου τύπου" τα χαρακτήρισε μια φίλη μου και νομίζω πιο σωστό χαρακτηρισμό δεν μπορώ να βρω. 

Επίσης, το γεγονός ότι είναι κάπως πιο λεπτά καθιστά εφικτό το να φας το μπέργκερ με τα χέρια, γεγονός που με ευχαρίστησε ιδιαιτέρως, καθώς έχω βαρεθεί να παλεύω με μαχαιροπίρουνα και να κόβω από δω, να κόβω απο κει, προσπαθώντας να συμπεριλάβω σε κάθε μπουκιά όλα τα υλικά.

Η βαθμολογία για την γεύση είναι μεταξύ του 2 και του 3, αν θέλει δηλαδή να ναι κάποιος δίκαιος είναι στο 2,5. Ελλείψει του μισού, βάζω 2 ντοματούλες κ εγώ, αλλά πραγματικά μην το φοβηθείτε το μαγαζί, δεν θα σας εντυπωσιάσει, αλλά ούτε θα σας απογοητεύσει.

Για την παραπάνω παραγγελία μας, ο λογαριασμός ανήλθε στα 20,20 ευρώ. Πολύ καλό vfm, τίμιο μαγαζί, σε κανένα άλλο μπεργκεράδικο νομίζω δεν έχω δώσει τόσο λίγα (ίσως μόνο στο american house toast το πασαλιμανιώτικο).

Το μόνο μείον λοιπόν που εντοπίζω εγώ στο be happy είναι η έλλειψη επιλογών να το πω? ευελιξίας να το πω? Δηλαδή δεν δίνει επιλογές πολλές στο είδος του μπιφτεκιού. Το ίδιο και στα ψωμάκια (μπριος σχεδόν σε όλα τα burger). Το ίδιο και στα λοιπά υλικά, το ίδιο και στις sauce, το ίδιο και στα συνοδευτικά. Θα θελα να μπορώ να διαλέξω το ψωμάκι μου, το είδος του μπιφτεκιού μου, την σως που θα χω (ειδικά σ αυτό το κομμάτι, λίγη παραπάνω φαντασία θα χρειαζόταν σίγουρα), το συνοδευτικό (μιας και οι τηγανητές πατάτες δεν είναι η αδυναμία μου - παχαίνουν κι όλας οι άτιμες - θα θελα να μπορώ να συνοδεύσω το burger μου με ένα ρυζάκι ή ακόμα καλύτερα με ψητά λαχανικά ή με πληγούρι/κινόα και ας ανέβαινε βρε παιδί μου η τιμή). Nέο μαγαζί είναι, περιθώρια βελτίωσης πάντα υπάρχουν. 

Σίγουρα θα ξαναπάω, επειδή είναι στα μέρη μου και να πάτε και εσείς αν βρεθείτε στην περιοχή ή αν μένετε στα πέριξ. Δεν είναι όμως το μαγαζί, στο οποίο αξίζει να τραβηχτείτε αν μένετε στην άλλη άκρη της Αθήνας, if you know what i mean.