Dat de Zwitserse mevrouw Lili Nabholz-Heidegger vindt dat de Franstaligen in Vlaanderen een minderheid vormen en als zodanig bescherming behoeven, mag amper een verrassing heten. Ze zei het al met zoveel woorden toen ze in september vorig jaar in opdracht van de Raad van Europa in België op onderzoek was.
Het is maar wat men een minderheid noemt.
De Vlaamse regering vindt vanouds dat Vlaanderen er zo geen in huis heeft en dat de Franstaligen in kwestie gewoon Vlaamse burgers zijn, al spreken ze doorgaans alleen Frans. Ze zijn dus niet te best ingeburgerd. Ze genieten, tussen twee haakjes, niettemin volledig stemrecht, en bovendien beschikken ze daar waar hun concentratie het hoogst is, ook over taalfaciliteiten. Daar kunnen niet-francofone anderstaligen in Vlaanderen naar fluiten.
Mevrouw Nabholz schreef een rapport over België omdat het FDF, dat flink scoort bij die Franstalige Vlamingen, is gaan klagen bij de Raad van Europa. Die bekommert zich over minderheden uit oprechte zorg om de mensenrechten. Want ook in Europa gebeurt het nog dat mensen om nationalistische of zelfs racistische motieven worden verdrukt.
Toch kan niet echt worden beweerd dat de Franstaligen in de rand rond Brussel, vaak rijke villabewoners, worden gehinderd in hun rechten. Zij lijken eerder aanspraak te maken op, behalve faciliteiten, nog eens extra privilegies - zo kénnen we rijkelui. Het is dan ook een beetje wrang dat zij zich beroepen op dezelfde bekommernis als pakweg de Roma-zigeuners in Slovakije.
De Vlaamse oppositie, van de CD&V via de N-VA tot extreem-rechts, ziet in het rapport-Nabholz een aanleiding om paars-groen het leven moeilijk te maken.  Fair enough , dat is haar taak. Ware het niet dat ze dat doet door een klassiek communautair vuurtje op te poken. En ze hanteert daarbij een erg ongelukkig, want niet efficiënt en zelfs contraproductief discours. Haar argumentatie steunt op een culturele logica die de Franstalige thesis alleen maar kan versterken.
Die logica gaat er, kort gezegd, van uit dat territoria exclusief worden bewoond door een homogeen 'volk'. Aan die homogeniteit zou het dan zijn identiteit ontlenen. Zo'n volk zou een duidelijk aflijnbare entiteit vormen en in een concurrentiële verhouding met andere volkeren leven. Dan behoort al wie buiten die homogeniteit valt, tot een minderheid. In het slechtste geval worden minderheden gediscrimineerd of rechten onthouden, omdat deze 'vreemde' elementen de dominante homogeniteit of identiteit zouden bedreigen. Het FDF hanteert de logische variant van die visie, door de Franstalige Vlamingen als een even homogene, maar gediscrimineerde minderheidsgroep voor te stellen.
Daarop is evenwel een andere visie mogelijk. Die gaat ervan uit dat mensen, gelukkig maar, onderling verschillen - bijvoorbeeld doordat ze een andere taal spreken - zonder daarom homogene groepen te vormen. Verschillen hoeven niet tot een alles bepalende identiteit te worden opgeklopt. Het maakt groepen mensen niet een ander 'volk' of een 'minderheid'.
Het kernprobleem is dan niet  identitair , maar een kwestie van inclusie, van integratie in en participatie aan de (lokale) gemeenschap, van democratie kortom. Dat moet niet door zich slaafs te spiegelen aan een meerderheid (die in tal van faciliteitengemeenten overigens niet Vlaams is), maar door maatschappelijke verantwoordelijkheid op te nemen. Voor het geheel van die gemeenschap, en niet alleen voor een al geprivilegieerd onderdeel daarvan.
En het moet dus van twee kanten komen. Zo hoort het toch in de liefde die wij beweren na te streven.