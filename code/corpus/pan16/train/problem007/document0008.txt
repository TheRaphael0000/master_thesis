Als alles goed gaat, is er straks eindelijk een nieuw statuut voor artiesten. Of beter: ze zullen zelf een statuut mogen 'kiezen'. De sector is opgetogen, maar vreest ook dat schijnzelfstandigen de markt zullen overspoelen.
Een groepje schoolverlaters wint de Rock Rally. Ze doen de ronde van de Vlaamse jeugdhuizen, scoren een dikke hit, worden ook in het buitenland gesmaakt en mogen de volgende zomer zelfs Rock Werchter openen. Dus harken ze in korte tijd een pak geld binnen. Daarna nemen ze gas terug, brainstormen ze over hun volgende album en komt er zo goed als geen geld in het laatje.  So what , dat is toch gewoon een deel van hun vak? Klopt, maar de huidige wetgeving houdt daar amper rekening mee. Nog jaren na hun succesjaar betalen de groepsleden hoge sociale bijdragen, en de belastingdienst staat al met opgeheven hand klaar. Je zou voor minder gaan zwartwerken.
Sinds het begin van de jaren negentig zijn er verschillende wetsvoorstellen ingediend voor een nieuw artiestenstatuut, maar een voor een kwamen ze op een dood spoor terecht. Op het einde van de vorige regeerperiode kregen drie professoren de opdracht om voorstellen te formuleren. Veel leverde hun rapport niet op. Het dossier kwam pas in een stroomversnelling terecht nadat de regering-Verhofstadt het artiestenstatuut in 1999 in het regeerakkoord had opgenomen. 
Vandaag is er eindelijk zicht op een oplossing. Vier werkgroepen met medewerkers van de bevoegde ministers Frank Vandenbroucke (SP.A), Rik Daems (VLD), Didier Reynders (PRL) en Laurette Onkelinx (PS) hebben een jaar lang aan een voorstel gezwoegd. Op dit moment worden hun bevindingen in verband met podiumartiesten in wetteksten gegoten. Er is dus hoop dat er nog tijdens deze regeerperiode een einde komt aan een lijdensweg die al meer dan dertig jaar duurt. Alles begon in 1969 met een Koninklijk Besluit dat bepaalde dat alle podiumartiesten werknemers zijn. 'Als werkgever moet de organisator de sociale lasten voor de artiesten betalen', aldus zanger Johan Verminnen. 'Maar de realiteit is anders: dat element wordt altijd uit het contract geschrapt.' Velen zijn in de praktijk dus onbeschermd. Vooral sinds de rijksdienst voor zelfstandige sociale zekerheid (RSVZ) in 1988 de deur sloot voor artiesten. Vandaar dat Verminnen elf jaar geleden samen met muzikant en radioman Jan Hautekiet de organisatie Zamu oprichtte om iets aan de situatie van zangers en muzikanten te doen.
Kunstenaars hebben officieel dus wel een statuut, maar erg bruikbaar blijkt het niet te zijn. De enigen die echt als werknemers worden ingeschreven, zijn muzikanten bij grote orkesten of acteurs bij de steeds schaarsere repertoiregezelschappen. Anderen hebben een vaste job - als leraar aan een conservatorium bijvoorbeeld - en freelancen daarnaast.
Om zich te redden, richten veel artiesten vzw's of bvba's op. Een niet onaanzienlijke groep is officieel werkloos. Tot voor kort konden zij hun uitkering al verliezen als ze bijvoorbeeld op het schrijven van een boek werden betrapt. Minister van Werkgelegenheid Onkelinx heeft dat ondertussen gedeeltelijk rechtgetrokken. Sinds 1 januari 2001 mogen werklozen een 'niet-commerciële artistieke activiteit' uitoefenen en daarmee naast hun uitkering tot 3239,18 euro per jaar verdienen. Het is trouwens onmogelijk om alle artiesten helemaal uit de werkloosheid te halen. De meesten werken met korte contracten en moeten tussendoor wel stempelen.
De grootste en minst beschermde groep heeft helemaal geen statuut, werkt in het zwart, betaalt geen bijdragen en heeft dan ook geen sociaal vangnet. Hun gages zijn, net als die van hun werkloze vakbroeders, meestal heel laag. 
Met andere woorden: iedereen probeert een oplossing voor zijn persoonlijke situatie te  bricoleren . Toch is iedereen het erover eens dat er eindelijk op een structurele manier bescherming aan artiesten moet worden geboden. 'Dit statuut heeft voor velen altijd een grote symboolwaarde gehad: ze wilden er grote principes in weerspiegeld zien en blokkeerden daardoor het hele dossier', aldus Cis Caes, adviseur van minister Vandenbroucke. 'We hebben dan ook voorgesteld om alle knelpunten pragmatisch stap voor stap aan te pakken.' Die aanpak lijkt te lukken en de werkgroepen hebben de meeste knopen weten door te hakken. 
Dat bleek een huzarenstuk te zijn. Het gaat immers niet om één statuut op maat van dé kunstenaar. De ene artiest is de andere niet. De sociale en financiële situatie van een schilder is bijvoorbeeld anders dan die van een jazzgitarist of een acteur. Plastische kunstenaars worden op dit moment eigenlijk geacht in een zelfstandigenstatuut te zitten. Maar in de praktijk probeert wie niet veel verdient, dat koste wat het kost te vermijden. 
De werkgroepen delen de kunstenaars in twee grote groepen in: uitvoerende artiesten (zangers, muzikanten, dansers, acteurs) en scheppende artiesten (beeldend kunstenaars, schrijvers). Momenteel hebben ze alleen de contouren voor het statuut van uitvoerende artiesten getekend. Dat moet nu concreet worden uitgewerkt, onder meer op het vlak van vakantiegeld, kinderbijslag en ziekteverzekering.
Het ziet ernaar uit dat uitvoerende kunstenaars tot op zekere hoogte zelf zullen kunnen kiezen welk statuut hen het beste past. 'Voor wie een klassieke arbeidsovereenkomst heeft, is het evident wie de zogenaamde socialezekerheidswerkgever is', zegt Caes. 'Muzikanten in vaste dienst bij de Munt bijvoorbeeld zijn werknemers. Ook voor groepen die zich in een vennootschap hebben verenigd, is het simpel: als er een rechtspersoon is, kan die de werkgever zijn.' Voor freelanceartiesten, die vandaag in een grijze zone opereren en hun inkomsten vaak niet aangeven, is er een nieuwe regeling nodig. Ook voor hen moeten immers bijdragen worden betaald.
De vakbonden vinden het alvast geen goede zaak dat artiesten in het zelfstandigenstatuut kunnen stappen. 'Wij willen de bepaling behouden dat artiesten werknemers zijn', zegt Laurette Muylaert, algemeen secretaris van ACOD Cultuur. 'Dat biedt de beste bescherming. In de meeste sectoren wordt dat gerespecteerd, maar vooral in de lichte muziek blijkt het problemen te geven en is er een traditie van zwartwerk ontstaan.'
 Volgens Muylaert werkt de overheid oneerlijke concurrentie in de hand door zelfstandige artiesten toe te laten. 'Voor hen moeten immers minder sociale bijdragen betaald worden', zegt ze. De ACOD vreest dan ook dat organisatoren muzikanten en acteurs meer en meer zullen verplichten om zelfstandig te worden: dat kost minder en ontlast hen van de hele papiermolen. Alleen maakt het de artiesten erg kwetsbaar. Zo hebben een aantal muzikanten als zelfstandigen aan de musical  Ben  meegewerkt met als gevolg dat ze na het faillissement van de productie achteraan in de rij stonden voor een vergoeding. 'We mogen de druk van de markt niet onderschatten', zegt Yasmine Kherbache, woordvoerster van het Nationaal Kunstenaarsplatform en raadgeefster van de vereniging voor beeldend kunstenaars NICC. 'Door het zelfstandigenstatuut zonder strikte voorwaarden open te stellen, zal de druk op artiesten toenemen om zich als zelfstandigen aan te bieden. Gangbare praktijken zoals een producent die een acteur een hoofdrol aanbiedt op voorwaarde dat hij zelfstandig is, zullen nog gestimuleerd worden.' 
'Een nieuw statuut is geen cadeau voor de artiesten, maar een rechtmatige bescherming die alle betrokkenen geld zal kosten', aldus Verminnen. 'Maar de kostprijs mag hen niet verhinderen om te werken.' De regeling voor freelancers moet dus betaalbaar blijven. Want als de verplichte bijdragen én de administratieve rompslomp volledig op de organisatoren worden afgeschoven, kan dat het werkaanbod doen inkrimpen. 
Daarom wil de overheid uitzendkantoren inschakelen die de hele papiermolen op zich nemen. 'In de praktijk bestaan al zulke initiatieven, zoals Pay Roll in Vlaanderen en Smart in Wallonië', aldus Caes. Die spelen eigenlijk de rol van  fictieve  werkgever: artiesten laten hun gage bruto bij zo'n organisatie storten waar de afrekening van de sociale bijdragen gebeurt. Caes: 'Volgens de wet op de uitzendarbeid kan dat eigenlijk niet, maar het wordt oogluikend toegestaan. Het feit dat dergelijke initiatieven enorm succesvol zijn, bewijst dat er behoefte aan is.' Momenteel hebben Pay Roll en Smart een monopoliepositie in de kunstensector, maar het nieuwe statuut zou de markt wel eens kunnen opengooien. Ook 'gewone' uitzendkantoren hebben al laten weten dat ze interesse hebben.
Artiesten zullen dus naargelang hun eigen situatie kunnen bepalen of ze zelfstandige of werknemer zijn. 'Ze zullen mogen kiezen, maar niet  shoppen' , aldus Verminnen. 'Want het zou al te gemakkelijk zijn om je huik naar de wind te hangen: vandaag ben ik zelfstandige want ik heb een bloeiend bedrijfje en als het morgen wat minder gaat, ben ik even werknemer.' Om dat in de hand te houden, zou er een cel met artiesten worden opgericht. Zij moeten informatie geven aan hun vakgenoten én toezicht op het hele gebeuren houden om  shopping  tegen te gaan. 'Hoe zullen zij bepalen wie zelfstandig is?' aldus Muylaert. Volgens het NICC is inkomen het enige objectieve criterium. Kherbache: 'Om zelfstandig te zijn, zou een artiest moeten aantonen dat hij over een bepaalde periode een vastgesteld minimumbedrag heeft verdiend. Zo wordt verhinderd dat mensen die sociaal-economisch een te zwakke positie hebben, zelfstandig worden.'
Als alles goed gaat, wordt straks dus duidelijk  wie  de sociale bijdragen voor de artiesten moet betalen. Dan rest de vraag  hoeveel  ze zullen moeten betalen. Voor velen is de situatie vandaag niet leefbaar en het bestaande systeem van structurele lastenverlaging blijkt in de kunstensector niet te werken. Uit cijfers van de RSZ blijkt immers dat 2166 van de 3564 aangegeven artiesten buiten het toepassingsgebied van structurele lastenvermindering vallen omdat ze niet eenderde van een voltijdse job bij dezelfde werkgever hebben. 'De meeste artiesten werken gewoon geen 22 arbeidsdagen per kwartaal', zegt Caes. 'Uit berekeningen blijkt ook dat het niet veel zou opleveren om die grens te laten vallen. Veel podiumartiesten hebben relatief hoge daglonen. Als we die op maandbasis omrekenen, komen ze maar voor een minimum aan structurele lastenvermindering in aanmerking.' 
Het systeem werkt duidelijk niet voor artiesten en Caes is blij dat alle leden van de werkgroepen dat hebben ingezien. 'We willen in de toekomst het gemiddelde jaarinkomen van de artiesten bekijken en dat vergelijken met wat de klassieke werknemer met hetzelfde inkomen aan structurele lastenvermindering zou hebben', zegt hij. 'We berekenen ook over hoeveel arbeidsdagen een artiest dat inkomen heeft verdiend. Zo willen we een vast gedeelte van het loon van bijdragen vrijstellen. Volgens de eerste berekeningen komt dat op 69,41 euro per artiest per dag.' Dat hoeft niet eens zoveel te kosten als het mensen die nu alleen zwartwerk doen en geen bijdragen betalen naar het legale circuit kan lokken.
Ook fiscaal moeten heel wat schrijnende problemen worden opgelost. Zoals het fenomeen van de plotse  boom  van inkomsten die door een veel soberder periode wordt gevolgd. De belastingen en sociale bijdragen worden dan immers op dat superjaar gebaseerd. Verminnen: 'Waarom spreidt men die inkomsten fiscaal niet over een aantal jaren? Want na een succesjaar volgt meestal een laboratoriumfase waarin een kunstenaar naar een herhaling van dat succes streeft, wat misschien nooit meer gebeurt - dat is inherent aan ons beroep.' In het voorstel dat nu op tafel ligt, wordt het idee van inkomensspreiding verworpen omdat dit principe niet bestaat in ons belastingsysteem en omdat 'de bestaande technieken genoeg mogelijkheden bieden'. Op fiscaal vlak is het voorstel over de hele lijn een mager beestje. Het enige concrete punt is het plan om fiscale kostenforfaits voor zelfstandige kunstenaars uit te werken. 
Wat de scheppend kunstenaars betreft, zijn de werkgroepen er nog niet uit. Grosso modo zijn er twee mogelijke pistes. De overheid kan ervoor opteren de scheppende en uitvoerende artiesten over dezelfde kam te scheren. Een andere mogelijkheid is een systeem van alternatieve financiering van de sociale zekerheid zoals ook in Duitsland wordt toegepast. Professionele tussenpersonen zoals galeries, uitgeverijen en platenmaatschappijen moeten op basis van de vergoedingen die zij kunstenaars betalen een klein percentage in een fonds storten. 
De leden van de werkgroepen zien wel in dat het onderscheid tussen scheppende en uitvoerende kunstenaars niet houdbaar is voor de opbouw van socialezekerheidsrechten. En daar is Yasmine Kherbache van het NICC alvast tevreden over. 'Dat is een artificieel onderscheid omdat multidisciplinariteit de regel is geworden', zegt ze. Zo zijn er heel wat schrijvers die ook inkomsten hebben als performer of muzikanten die optreden én nummers schrijven. Kherbache: 'Door op basis van dat onderscheid een statuut uit te werken, dreigt de rechtsonzekerheid nog groter te worden. Als men om pragmatische redenen classificaties wil gebruiken, moeten die wel stroken met de werkelijkheid.'
Als de bevoegde ministers erin slagen om nog tijdens deze regeerperiode een nieuw statuut klaar te stomen, hoeven ze dus niet op unaniem applaus van de sector te rekenen. 'Dit gaat me plots allemaal te snel', zegt Kherbache. 'Ongeveer een jaar geleden is het Nationaal Kunstenaarsplatform voor het laatst officieel gehoord. Vandenbroucke is een minister van Sociale Zaken die zijn dossiers grondig aanpakt, en dat stemt ons hoopvol. Maar we zijn ontgoocheld over de manier van werken. Als de werkgroepen zonder overleg met het terrein maatregelen willen doordrukken, creëren ze meer problemen dan ze oplossen.' Toch zijn de meeste belangengroepen blij dat er  iets  gebeurt. Want een land dat trots is op de internationale uitstraling van artiesten als dEUS, Dominique Deruddere, Anne Teresa De Keersmaeker, Hugo Claus en Jan Fabre kan het zich niet permitteren om hen tezelfdertijd vogelvrij te verklaren.