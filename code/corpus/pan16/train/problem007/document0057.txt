Golfen, racen, planten- en diersoorten bestuderen en op verre expedities trekken: Leopold III ging na zijn troonsafstand niet achter de geraniums zitten. In 'Mijn vader, Leopold III' hangt zijn oudste dochter, prinses Esmeralda, een idyllisch beeld op van haar jeugdjaren in Argenteuil en de familiale bonheur.
Wat hij  in het leven  zou doen, vroeg een maarschalk hem toen hij nog een jonge prins was. 'Ik heb geen keuze', zou Leopold geantwoord hebben. En Jean Piat, de Franse theateracteur aan wie hij het verhaal had toevertrouwd, voegt er in een bijschrift in het boek van Esmeralda over haar vader aan toe: 'Hij was al grondig voorbereid op wat hij zou beleven.' 
Leopold III kwam aan de macht nadat zijn vader in 1934 was verongelukt in Marche-les-Dames - en dat zou meer dan het noodlot zijn geweest. Volgens historicus Jean Vanwelkenhuyzen ging toen het gerucht dat de Duitsers het zo hadden gewild. Het touw van de alpinist zou zijn doorgeknipt opdat een Duitsgezind erfgenaam op de troon zou komen, zo werd verteld. 
Zijn turbulente koningschap in de jaren tot de Tweede Wereldoorlog, de Belgische onafhankelijkheidspolitiek, de breuk met de regering-Pierlot en het verblijf van Leopold in het bezette België, tegen het advies van zijn ministers in, zouden het beeld van de vorst zwaar aantasten. En na zijn huwelijk met Lilian Baels tijdens zijn krijgsgevangenschap in 1941, schrompelde zijn populariteit helemaal weg. Zijn ballingschap, die hij volgens sommigen zelf zou hebben uitgelokt, de volksraadpleging van 12 maart 1950 en de doden in Grâce-Berleur maakten zijn plaats op de troon onhoudbaar. Leopold gaf de fakkel door aan zijn zoon Boudewijn en sloeg toen een bladzijde van zijn leven om, zo wil het verhaal van prinses Esmeralda. 
Zij was het jongste kind van Leopold III, geboren in 1956, na de tumultueuze periode die de koning zwaar getekend had. Haar vader kende ze als een attent en liefdevol man. Esmeralda: 'Hij was een zeer aanwezige vader, die zich toelegde op mijn opvoeding en heel veel tijd met mij heeft doorgebracht. Hij was geboeid door de studie van de natuurwetenschappen en heeft me daar altijd uitvoerig over verteld.' 
Esmeralda groeide op in Argenteuil, ze was vier toen ze verhuisden uit Laken. Contact met leeftijdgenootjes buiten het paleis had ze heel weinig. Ze las boeken die verschenen waren over haar vader, zag over hem berichten op tv. 'Het was, denk ik, toen ik adolescent was, dat ik  het  vernomen heb, bij stukjes en beetjes, heel geleidelijk aan', vertelt ze geëmotioneerd. 'Misschien was het zelfs al vroeger. Ik heb geen precies beeld van het moment waarop ik me ervan bewust geworden ben, dat mijn vader een  historische figuur  was', drukt ze zich voorzichtig uit. 'Meer dan eens was ik aangedaan door wat ik las of hoorde. Het heeft me heel veel pijn gedaan. Dat geldt toch voor elk kind, voor elk meisje dat zoiets verneemt over haar vader?' 
Toch rustte er binnenshuis geen taboe op de hele kwestie, beweert ze. 'Ik kon vrijuit praten met mijn vader. Hij was niet terughoudend, ook niet over de manier waarop anderen over hem dachten en schreven.' Leopold was volgens haar een gelouterd man. Iemand die 'het verleden had verwerkt. Hij had een filosofische kijk op de dingen verworven, waardoor hij de gebeurtenissen in de wereld rustig en ongebonden kon bekijken', schrijft ze.

				 Kroongetuige , de memoires van Leopold III die hij begin van de jaren tachtig schreef, net voor zijn dood, en die vorig jaar postuum werden uitgegeven, toont nochtans een wrange en verbitterde vorst, die zichzelf verantwoordt en na zoveel jaren toch gelijk wil halen. Leopold haalt scherp uit naar onder meer Hubert Pierlot, de eerste minister in mei 1940, de eeuwige zondebok met wie hij het niet kon vinden. Hij noemt hem 'bekrompen' en 'niet in staat tot welk menslievend gebaar ook'. Bovendien heeft hij 'de monarchie zoveel schade (...) bezorgd dat ze dit waarschijnlijk nooit meer te boven komt'. 
Zijn autoritaire aard dwong Leopold er blijkbaar toe zichzelf voortdurend vrij te pleiten, besluiten sommige historici. Voor anderen, zoals Jan Velaers en Herman Van Goethem, is ondanks de rancuneuze toon in dat boek precies iemand aan het woord 'met de moed van zijn overtuiging'. En Christian de Duve, Nobelprijswinnaar voor geneeskunde en vriend aan huis bij Leopold III, gaf voor het boek van Esmeralda volgende omschrijving van de vorst: 'Het woord compromis - nochtans zo noodzakelijk in het dagdagelijkse politieke doen en laten - stond niet in zijn woordenboek. Als iets juist was, drong het zich op, anders was het niet juist en dus verwerpelijk.' 
Vanuit die overtuiging was het wellicht niet meer dan normaal dat Leopold zich beginjaren tachtig uitermate ergerde aan de televisiereeks van Maurice De Wilde over de Nieuwe Orde. Zijn dochter, die werkt als journaliste voor societybladen, nam het toen voor hem op en haalde zwaar uit naar De Wilde in een artikel in  Paris-Match . 'De toenmalige BRT lanceerde via deze reeks wekelijks beschuldigingen aan het adres van Leopold III', schreef ze, en De Wilde maakte daartoe 'misbruik van de vrijheid van meningsuiting'. 'Onder het voorwendsel de historische gebeurtenissen van 1940 tot 1945 te verduidelijken, hebben de makers deelnemers rond zich verenigd wier eerste doel het is de houding van de vorst in die moeilijke periode te veroordelen.' Ze kreeg van De Wilde lik op stuk: 'Als de prinses wil doorgaan voor een journaliste die van de waarheid houdt, mag ze beginnen met die zelf te dienen.' (...) 'Waarom bewijst ze niet dat de feiten en uitspraken van ons programma fout zijn?'
Ook vandaag wijst ze elke vraag naar de politieke rol van haar vader af. Zelfs bij een verwijzing naar de reeks van Maurice De Wilde kaatst ze de bal resoluut terug. 'Ik wil het debat over mijn vader niet opnieuw openen. Ik heb gekozen voor een boek over Leopold III als mens en niet als politieke of historische figuur. Het is trouwens niet aan zijn dochter om van hem een politiek of historisch beeld op te hangen, want dat zou niet objectief zijn. Bovendien heb ik die periode niet gekend. En het was ook niet het opzet van het hele boek.' 
Het boek rijgt de ene anekdote aan de andere en getuigt van een bijwijlen wat wereldvreemde en grappige kijk op de realiteit. Zo liep er in Laken enkele maanden een leeuwenwelp rond, die Leopold van een van zijn reizen had meegebracht. Esmeralda: 'Toen mijn moeder op een dag van een wandeling terugkwam, trof ze in de hal van het paleis Gaston Eyskens, de toenmalige eerste minister die wachtte om door Boudewijn te worden ontvangen. Hij groette mijn moeder en zei toen: "Wat een mooie hond, mevrouw. Van welk ras is hij?" Waarop mijn moeder antwoordde: "Het is geen hond, meneer de eerste minister, het is een leeuw." (...) We hebben nooit geweten of hij dacht dat mijn moeder hem voor de gek hield, dan wel dat die kasteelbewoners beslist zonderlingen waren.' 
De talloze reizen en expedities onder begeleiding van gerenommeerde wetenschappers naar Brazilië, Indonesië, Congo, het Amazonegebied... en zijn interesse voor vreemde volkeren en de natuur vormen het zwaartepunt van het hele boek. Leopold reisde veel en graag - en volgens sommigen zouden ook politici er niet rouwig om zijn geweest dat hij zo nu en dan eens het land verliet. 
In wetenschappelijke kringen kon Leopold op grote waardering rekenen. Alweer een andere Nobelprijswinnaar en vriend, Ilya Prigogine, looft in het boek de inzet en het doorzettingsvermogen waarmee de vorst een nationaal wetenschapsbeleid in België op de sporen zette. Ook Esmeralda is vol van de verwezenlijkingen van haar vader: 'In de jaren vijftig beklemtoonde hij als een van de eersten de noodzaak om wetenschappelijk onderzoek systematisch te financieren. Als voorzitter van de Nationale Commissie voor Wetenschappen, een instelling die de regering-Van Acker in het leven geroepen had, slaagde hij erin de nodige structuren op te zetten. In de jaren zeventig werd hij ook voorzitter van het Leopold III-fonds, dat zich ook vandaag nog altijd toelegt op de exploratie en het behoud van de natuur.'
Leopold lag ook aan de basis van een wetenschappelijke stichting die  Vrijheren van het Woud  mee hielp realiseren, een film die zich afspeelt in Congo en werd geregisseerd door de Duitse cineast Heinz Sielmann. Maar de film was zeer omstreden. De ornitholoog die het project in goede banen leidde, Ernst Schaefer, was van Duitse origine en een oud-SS'er. De première ging niet door. Later werd de film evenwel een wereldwijd succes. 
Leopold III had wel vaker voor opschudding gezorgd. Voor Esmeralda had het nochtans anders gekund. Haar vader had 'een fotograaf, een wetenschapper, een voorloper in de strijd voor het natuurbehoud, een botanicus' kunnen worden. 'Hij was een veelzijdige en een rijke persoonlijkheid. Het beeld van de getourmenteerde koning ken ik niet. Ik heb hem getoond zoals hij is, als mens.'