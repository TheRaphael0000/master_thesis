Antoing, waar nucleaire vluchtelingen veilig zijn

Antoing, 5 kilometer ten zuidoosten van Doornik. Nu nog een slaperig provinciestadje van 7.500 zielen aan de oever van de Schelde, maar ooit misschien de vluchtheuvel van BelgiÃ«. Trekken het vijftiende-eeuwse kasteel of de Gallo-Romeinse grafheuvel nu nog toeristen aan, dan worden ze in de nabije toekomst misschien bakens voor de eerste nucleaire vluchtelingen.
Antoing is het enige stadje in een lapje Belgisch grondgebied dat op minstens 100 kilometer van een kerncentrale ligt. Alleen deze 0,2 procent van ons grondgebied ligt buiten de nieuwe veiligheidsperimeter die het Federaal Agentschap voor Nucleaire Controle (Fanc) aanbeveelt (DS 16 januari) . In een advies aan de minister van Binnenlandse Zaken, Jan Jambon (N-VA), bakent de Wetenschappelijke Raad van het Fanc een zone af van minstens 100 kilometer rond de kerncentrales, waarbinnen preventief jodiumtabletten moeten worden verdeeld. Het Fanc volgt hiermee het advies van de Hoge Gezondheidsraad dat vorig jaar al een straal van 100 kilometer of meer vooropstelde.

Kernongeval

De drie apotheken in de hoofdstraat van Antoing behoren tot het handjevol zaken dat geen jodiumtabletten moet inslaan. Deze tabletten, die bij een kernongeval moeten verhinderen dat radioactief jodium wordt opgenomen door de schildklier, zijn slechts een van de punten uit het rapport. Daarnaast pleit het Fanc voor een uitbreiding van de zone waarbinnen aangeraden wordt te schuilen indien evacuatie te gevaarlijk is (van 10 naar 20 kilometer) en het geeft een duidelijke kritiek op de gebrekkige voorbereiding van de uitgetekende noodplannen.
Vooral de timing van dit advies is ironisch. Enkele weken geleden gaf het Fanc nog groen licht om de scheurtjesreactoren opnieuw op te starten en nu adviseert het om de veiligheidszones rond deze centrales drastisch uit te breiden. Eerst de centrales opstarten en dan pas zeggen dat de noodplanning onvoldoende is.
Is het Fanc dan toch niet zeker van zijn stuk? De precieze oorzaak van de scheurtjes is nog steeds niet gekend en de veiligheidsvereisten voor Doel 1 en 2 werden gevoelig teruggeschroefd. Hoeveel waarde kan worden gehecht aan een instantie die warm en koud blaast over een onderwerp als onze nucleaire veiligheid?

Diplomatieke rel

Ook in Duitsland en Nederland klinkt steeds luider officieel protest over de lakse houding van het Fanc en de Belgische regering. Miljoenen Duitsers en Nederlanders delen in de klappen als het fout loopt in Doel of Tihange. Begin deze week kwam Luxemburg Brussel uithoren over de toestand in Tihange en gisteren inspecteerden de Nederlanders de kerncentrale van Doel. Of de bezoeken de buren kunnen geruststellen, is zeer de vraag. Steden als Aken en Maastricht overwegen juridische stappen en roepen hun regeringen op hetzelfde te doen. Onze reactoren zijn niet alleen een twistappel tussen Belgische voor- en tegenstanders van kernenergie, maar dreigen de inzet te worden van een diplomatieke rel met onze buurlanden.
Net als in het verre Antoing is men in Antwerpen of Namen evenmin voorbereid op een nucleair ongeval. Jodiumtabletten zijn amper te verkrijgen, er is onvoldoende opvang buiten de directe gevarenzone en de lessen van Fukushima worden in de wind geslagen. Ons nucleair beleid volgt de winstlogica van het Franse moederbedrijf van Electrabel, Engie, terwijl de veiligheid van de burgers op de tweede plaats komt.
Nederland en Duitsland zijn het daar, in het belang van hun landgenoten aan de grens, terecht niet mee eens. Gelukkig komt het Fanc straks wel met een of ander rapportje waarin er geen vuiltje aan de lucht is en kan Antoing nog lang van de afgelegen ligging genieten.
