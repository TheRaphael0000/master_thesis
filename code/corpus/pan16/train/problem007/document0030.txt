Als een poedel aan de leiband

In Antwerpen-Centraal wilde ik nog snel een meeneemkoffie bestellen. Bij de Panos vroeg ik een koffie met melk, geen suiker voor mij. Toch wees de serveerster mij de weg naar een standje waar je naar hartenlust melkcupjes, suiker, roerlepels en servetjes kon nemen.
En nu begint het gewaagde deel van dit stuk.
Ik zag daar vier mannen van vreemde origine – altijd verdacht. Ze zagen er verzorgd uit – nog verdachter. Ze keken wat schuchter om zich heen – waar zijn die militairen als je ze nodig hebt? De vreemdelingen scheurden snel enkele suikerzakjes open, goten de suiker in hun mond en spoelden die door met de industriële koffiemelk.
Ik dacht: man, die hebben honger.
Nadat ik zelf melk in mijn koffie had gedaan, wisselde ik een korte blik met een slurpende vreemdeling die beleefd glimlachte. In plaats van terug te glimlachen, sloeg ik mijn ogen neer, draaide me snel om en wandelde naar de halte waar ik nog een kwartier moest wachten.
In de trein vervloekte ik mezelf, omdat ik de vier geen broodje had aangeboden. Elk een smos kaas en een blikje cola zou mij ongeveer 20 euro gekost hebben. Dat zou ik wel overleven.
Ik deed verder aan introspectie. Blijkbaar ging het mij niet om de 20 euro, maar om de gevolgen van een menselijke daad. Ik wilde wel altruïstisch zijn, maar dan tot op een zeker punt. Er spookten ook allerlei doemscenario’s door mijn hoofd. Wat als ik een poort openzette die ik niet meer dicht kreeg? Misschien zouden ze me nadien wel een slaapplaats vragen? Misschien zou ik hen moeten helpen met hun asielaanvraag en de administratieve rompslomp? Of misschien zouden ze mij de weg vragen, terwijl ik helemaal geen oriëntatievermogen heb.
De conclusie is dat ik liever een anonieme lafaard ben die in zijn veilige warme trein zit, in plaats van mensen te helpen bij wie de honger in de ogen te lezen staat.

Geen bloemen maar pek en veren

Het deed me denken aan het opgeblazen project van de islamologen Rachid Benzine en Michael Privot, die samen met de regisseur Ismaël Saïdi een aantal clips wilden maken waarin ze de Koran op een bevattelijke en accurate manier zouden uitleggen.
Het leek me nuttig en interessant, zeker in het licht van de ideeën- en interpretatieoorlogen over de Koran die momenteel worden uitgevochten. Heel jammer en een gemiste kans, er staan veel hongerige ogen te wachten als het over islam en de Koran gaat.
Maar hadden de drie experts de tegenkantingen aan hun adres niet kunnen voorzien? Hadden ze niet kunnen verwachten dat het warm in de keuken kon worden, dat de kans groot was dat ze uit extreemrechtse en religieuze kringen bekritiseerd en bedreigd zouden worden?
Dat ze geen bloemen maar pek en veren over zich heen zouden krijgen, stond vast. Een project dat door de staat wordt gesponsord, boezemt nu eenmaal wantrouwen in. Je lijkt al snel een poedel van de regering.
Maar het liep anders. Ze zijn een zwijgzame poedel geworden, aan de leiband van de personen die hen onder druk zetten. Waarom noemen ze geen man en paard als ze bedreigd worden? Dat heb ik nooit begrepen. Waarom publiceren ze die bedreigingen niet? Toegegeven, het zou niet de beste literatuur zijn, maar het zou wel een licht werpen op een gefrustreerde onderwereld. En frustro’s zijn op een zielige manier ook wel grappig.
Maar waarschijnlijk wilden ze alleen een smos met kaas en een cola geven en was al het gedoe nadien iets te veel van het goede.

Een paternalistische aai

Het Vlaamse landschap raasde verder voorbij in de trein. Ik moest denken aan de beginperiode van de Arabisch-Europese Liga (AEL) en Dyab Abou Jahjah. Ze vormden een assertieve stem die luid voor haar rechten opkwam en de dominante witte meerderheid goed onderbouwd confronteerde met ongemakkelijke argumenten. Was dat even schrikken, de dominante witte meerderheid was het gewoon om vooral zelf over de allochtoon/moslim te praten. En wie braaf was, kreeg van hen een paternalistische aai.
Maar nee, Abou Jahjahs stem leidde tot een nooit geziene hysterie bij de media, de politiek en daarna de burger. De kopmannen van de AEL werden gecriminaliseerd en gedemoniseerd met het uiteindelijke doel hen kapot te maken. Wat aardig gelukt is, van de AEL is nu geen sprake meer.
De AEL kreeg het wel voor elkaar dat het denken veranderde. Dat is op zich al een huzarenstukje. Hun doel is bereikt, ook al dragen ze er nu nog de gevolgen van. We hoorden steeds meer stemmen die opkwamen voor hun rechten en zichzelf als volwaardige burger zagen. De AEL was min of meer de eerste allochtone mond die met luide stem opkwam voor zijn rechten. Zij gaven meer dan een smos met een blikje cola, maar de samenleving had van zoveel assertiviteit toen geen kaas gegeten. De AEL werd uiteindelijk een martelaar van het vrije woord, maar ik denk wel dat de beweging met enige fierheid kan terugblikken op haar parcours.
Rachid Benzine en co kunnen daar beter een voorbeeld aan nemen. Hun engagement is prima. En ze hebben al goede zaken verricht, daar bestaat geen twijfel over. Maar het is bijzonder jammer dat ze zich hebben teruggetrokken uit het project. Beschimpingen, bedreigingen, zelfs een aanslag is soms het lot van iemand die pionierswerk wil doen. Hoe ver willen ze gaan in hun engagement? Een smos kaas kopen en snel de eerste trein nemen? Of willen ze een poort openzetten en er helemaal voor gaan?
Anderzijds is een veilige warme trein veel comfortabeler, en moeten de mensen bij wie de honger in de ogen te lezen staat nog even wachten op het perron.
