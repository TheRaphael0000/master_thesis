Rekenen met Angela Merkel

Het is al sinds de Tweede Wereldoorlog een axioma van de Duitse politiek: de Unie van de twee christendemocratische partijen, CDU en CSU, staat niet toe dat er rechts van haar een concurrent voet aan de grond kan krijgen. Op die manier verzekert ze zich van een solide greep op het centrum. Ook vandaag kan een linkse meerderheid van SPD, Groenen en Die Linke op elk moment een wisselmeerderheid vormen die Angela Merkels lange politieke carrière abrupt beëindigt. Alleen onderlinge verdeeldheid van links verhindert dat het zover komt, maar strategisch is de dreiging permanent aanwezig.
Nu de christendemocraten peiling na peiling de gevolgen voelen van het genereuze Duitse asielbeleid, rijst de vraag of behalve het tijdperk-Merkel ook de klassieke centrumpositie van de Union in gevaar is. Eind 2017 zijn er Bondsdagverkiezingen, maar al in maart dit jaar zal bij verkiezingen in onder meer twee grote deelstaten, Baden-Württemberg en Rheinland-Pfalz, blijken hoe Merkel ervoor staat.
De vluchtelingenkwestie heeft wind in de zeilen geblazen van Alternative für Deutschland (AfD). Recente peilingen zetten de jonge partij op wel 12 procent van de stemmen. Voor een formatie die geen jaar geleden na een scheuring bijna van de kaart was geveegd, is dat een verbazend succes. De verschuiving van de strategie van het anti-euro-thema naar een fel antimigratiediscours vormt de verklaring.
Politieke wiskunde is een aparte vorm van wetenschap. Eén plus één is er niet altijd twee. Een verkiezingsoverwinning van AfD in de deelstaatverkiezingen kan, paradoxaal genoeg, de positie van Merkel versterken, ook als ze lager scoort. Het vluchtelingenthema doet ook traditioneel linkse kiezers naar uiterst rechts zwenken. Dat vergroot het rechtse kamp en maakt een links alternatief voor CDU-CSU minder haalbaar.

Mitterrand en Le Pen

Het doet denken aan de moedwilligheid waarmee de Franse president François Mitterrand de opkomst van het Front National van Jean-Marie Le Pen negeerde. Hij redeneerde – kortzichtig – dat die vooral de rechterzijde verdeelde en de greep op de macht van de PS dus versterkte. Dat liep goed tot in 2002 toen de PS-kandidaat voor het presidentschap, ­Lionel Jospin, smadelijk werd uitgeschakeld in de eerste ronde. Het bezorgde de verguisde en onpopulaire rechtse kandidaat Jacques Chirac in de tweede ronde de hoogste score ooit onder de Vijfde Republiek.
De opgang van AfD is des te fortuinlijker voor Merkel omdat de nieuwkomer, hoewel aan de ranzige kant, wellicht kan worden getemd in een eventuele coalitie met de Union. Merkel en de Duitsers zijn wel wat gewend met de Beierse variant van de christendemocratie. De souplesse waarmee Merkel en haar Hongaarse opponent Viktor Orban binnen de Europese Volkspartij kunnen samenleven, bewijst wat men bereid moet zijn te offeren voor de macht.
Angela Merkel kan dus twee troeven verwerven: een links alternatief dat onleefbaar is of zelfs rekenkundig onmogelijk wordt en een weliswaar onuitgegeven combinatie op rechts die de onderhandelingspositie van haar huidige sociaaldemocratische coalitiegenoot, de SPD, verzwakt.
De partijgenoten van Merkel die met hun kritiek op haar migratiebeleid de kiezers van de CDU wegjagen, riskeren eerder hun eigen hachje dan dat van hun kanselier. Misschien kan Merkel al in maart beginnen met het domesticeren van de AfD op deelstaatniveau en zodoende tijd kopen om de druk op haar asielbeleid, middels een gestage verstrenging ervan, te doen afnemen.
De buitenwacht doet er goed aan nog niet te veel geld in te zetten op de spoedige ondergang van Angela Merkel. De jongste dagen heeft haar populaire minister van Financiën Wolfgang Schäuble, de enige die haar zou kunnen vervangen, subtiel zijn positie gewijzigd. In plaats van zwijgend toe te zien, verdedigt hij nu Merkels aanpak, geeft hij donderpreken tegenover de onwillige en gierige Europese partners en vergezelt hij de bondskanselier naar Beieren voor een moeilijke confrontatie met de kritische CSU-partner. Een bijkomende niet te onderschatten factor is dat de Duitse economie robuust blijft en het begrotingsoverschot zo is aangezwollen dat de asielkosten er zonder extra besparingen door betaald kunnen worden.

Nachtmerriescenario

Hoe de gebeurtenissen zich de komende weken in Duitsland ontrollen, wordt voor heel Europa cruciaal. Niet alleen het behoud van Schengen, van de euro en van de Europese integratie staat op de tocht. Het nachtmerriescenario gaat verder dan dat. Een implosie van de Europese constructie, nog verergerd door de Brexit, kan gepaard gaan met de verschrompeling van het politieke centrum in tal van Europese lidstaten. Het rechts-populisme, dat doet voorkomen dat de asielproblematiek met een vingerknip kan worden opgelost, wordt dezer dagen slapend rijk.
Welke strategie stellen de machtspartijen rechts van het centrum in heel Europa daar tegenover? Schuiven ze in woord en daad mee op naar rechts, in de hoop de ruimte daar zo smal mogelijk te houden voor extreme uitdagers? Of houden ze een strenge maar humane lijn aan die hen op rechts stemmen kost, maar in het midden geankerd houdt? De keuze zal zoals in het Duitsland van Angela Merkel, minder van bevlogen ideologie dan van praktische politieke rekenkunde afhangen.


