Dood door verdrinking

Vorige week woensdag zei de Griekse minister voor Migratie Ioannis Mouzalas dat een Belgische minister (van wie hij de naam niet kende en naar wie hij verwees als de minister van Binnenlandse Zaken) tijdens een Europese top in Amsterdam op 25 januari had verklaard dat migranten terug de zee in gejaagd moeten worden en dat ‘het hem niet kon schelen als ze verdrinken’. Letterlijk: ‘push people into the sea’; ‘I don’t care if you drown them’ (DS 27 januari) . Het bleek niet te gaan over Jan Jambon maar over staatssecretaris voor Asiel en Migratie Theo Francken (N-VA). Die was niet geamuseerd en noemde de verklaring van zijn Griekse collega ‘grotesk’. In de Kamer liet premier Charles Michel (MR) weten dat hij via een communiqué bij de Griekse regering had geprotesteerd.
Case closed, lijkt het wel, maar kan dat? Mouzalas deed zijn sterke uitspraak in het gezaghebbende BBC-programma News­night, een soort Terzake dat wereldwijd wordt bekeken. Buitenlanders denken nu wellicht dat Franckens opinie normaal is in de hellhole die Brussel heet (althans volgens Donald Trump, zelf een ***hole, een woord dat ik niet voluit in de krant kan zetten). Ik ben geen fan van Francken en evenmin van zijn partij, maar hij heeft wel het recht om correct te worden behandeld. Bovendien heeft Mouzalas het de hele tijd overthe Belgian minister, ook voor ons land is dit dus een kwalijke zaak.
Het kan niet zo moeilijk zijn om de waarheid te achterhalen. Volgens Mouzalas deed Francken die uitspraak in aanwezigheid van een twintigtal andere ministers. Die hebben gehoord wat hij zei, aangezien ze het, aldus Mouzalas, met hem oneens waren. Zij moeten dus kunnen bevestigen dat Francken verklaarde wat Mouzalas hem in de mond legt. Interessant detail: ondervraagd door Actua TV twee dagen na zijn uitlatingen op de BBC zegt Mouzalas dat Francken had gepleit voor de uitsluiting van Griekenland uit de Schengenzone, het opzetten van gesloten kampen voor honderdduizenden asielzoekers, het sluiten van de zeegrenzen en een terugkeerbeleid (push-back). Met die ideeën kun je het oneens zijn, maar feit is: over dood door verdrinking rept Mouzalas niet meer.
Van twee dingen één. Ofwel heeft Francken gezegd dat vluchtelingen wat hem betreft mogen verdrinken, en dan moet hij ontslag nemen omdat dergelijke verklaring onaanvaardbaar is en een minister onwaardig. Ofwel heeft Mouzalas er een stevige schep bovenop gedaan en zou hij ontslag moeten nemen indien Griekenland een beschaafde democratie is. Minstens zou de Belgische regering van Griekenland excuses moeten eisen en krijgen. Dit blauwblauw laten is geen optie, niet voor Francken en niet voor ons land.
