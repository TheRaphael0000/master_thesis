 Zwartberg, 31 januari .- 'De rijkswachters knalden kompels neer alsof het konijnen waren.' Dat beweerden ooggetuigen van de rellen in Zwartberg, Waterschei en Winterslag (vandaag wijken van Genk) op de voorpagina's van verschillende Belgische kranten. Bij die aanvaringen tussen ordehandhavers en stakende mijnwerkers vielen twee doden en tientallen gewonden. De tragische climax van spannende weken waarin sociale onvrede tot gewelddadige woede uitgroeide.
Alles begon toen de rooms-rode regering Harmel-Spinoy op 22 december 1965 aankondigde dat Zwartberg als eerste Limburgse mijn dicht moest. De kompels weigerden die onheilstijding te aanvaarden. Toen de eerste ontslagbrieven arriveerden, werd de ondergrond van Zwartberg meteen bezet. Op maandag 31 januari trokken de woedende betogers in de richting van Winterslag om ook daar de mijnen plat te leggen. In hun kielzog volgden tientallen sympathisanten, journalisten en andere nieuwsgierigen. De sfeer werd steeds grimmiger. Gewapend met stukken hout, knuppels en stenen trotseerden de betogers de traangasgranaten van de rijkswachters. Heethoofden maakten machines en transportbanden onklaar. Toen even later het vuur werd geopend, raakten enkele mijnwerkers gewond.
Daarop trok de colonne naar Waterschei waar de mijninstallaties werden bezet. Na vergeefse waarschuwingsschoten in de lucht, kregen de rijkswachters opdracht om de betogers in de benen te schieten. Dat werd Jean Latos (26), een mijnwerker van Hongaarse afkomst, fataal.
Langzamerhand kreeg de rijkswacht de zaak weer onder controle. Maar er bleef veel volk op straat rondhangen. Door de dreigende aanwezigheid van de ordetroepen, de brandende rubberbanden en de bloedvlekken op straat leek de omgeving van de André Dumontmijn in Waterschei een waar slagveld. Steeds meer werknemers uit andere sectoren stroomden toe om hun solidariteit te betuigen. Zo had ook Valère Sclep, een 23-jarige bediende uit Waterschei, zich bij de mijnwerkers gevoegd. In de verwarring ontplofte een verdwaalde traangasgranaat in zijn gezicht. Hij was op slag dood.
Op 1 november werd de mijn van Zwartberg gesloten. Het zou niet de laatste sluiting zijn.