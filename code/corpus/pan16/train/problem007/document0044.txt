België
Brussel, 13 januari.- Op 15 december 1960 trouwde koning Boudewijn met de Spaanse doña Fabiola de Mora y Aragón. Amper een week later lanceerde de Socialistische Gemeenschappelijke Actie van de Belgische Socialistische Partij en de vakbond ABVV het ordewoord: algemene staking. De acties werden geleid door de populaire Luikse vakbondsleider André Renard, een volksmenner die politiek onkiese woorden als 'federalisme' hanteerde en hardop van een Waalse revolutie droomde.
Renards naam alleen al zorgde voor onrust. Niet alleen in de Wetstraat en de salons van de Brusselse  haute finance , maar ook bij de Vlaamse gezinnen die in de barkoude winter van 1960-1961 op 'het gesproken dagblad' bezorgd naar het nieuws over het woelige Wallonië luisterden. In Wallonië was de staking algemeen. In Vlaanderen, waar de acties beperkter bleven, weigerde de christelijke vakbond ACV deel te nemen aan wat ze 'een politieke staking' noemde. De socialisten maakten er geen geheim van: het was een staking tegen de 'reactionaire' rooms-blauwe regering van eerste minister Gaston Eyskens (CVP) en de Gentse liberaal Albert Lilar. Zij hadden op 4 november 1960 in het parlement de 'Eenheidswet voor de economische expansie, de sociale vooruitgang en het financiëel herstel' ingediend. Die voorzag in 7 miljard frank nieuwe belastingen en 4 miljard besparingen, een strenger toezicht op de werkloosheidsuitkeringen en een herziening van de pensioenen van ambtenaren.
In Brussel en Wallonië kwam het tot erg gewelddadige opstoten tussen rijkswacht en stakers. Er vielen vier doden. Er was sprake van sabotagedaden. Op oudejaarsavond las premier Eyskens op radio en televisie een dramatische regeringsverklaring voor. Maar het bleef woelig. In Luik werd na een toespraak van Renard het Guilleminsstation in brand gestoken. De regering haalde troepen uit Duitsland om spoorwegen, elektriciteitscentrales en havens te bewaken.
Toch werd de Eenheidswet op 13 januari 1961 door de Kamer goedgekeurd. Daarna keerde het tij. Een week later blies de socialistische vakbond de staking af. Op 22 januari ging het land opnieuw aan de slag. België was aan een fatale breuk tussen de twee gemeenschappen ontsnapt, maar Vlamingen en Franstaligen waren toch weer wat verder uit elkaar gedreven.