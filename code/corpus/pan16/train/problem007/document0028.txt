Op de knieën voor het islamisme

President (en ayatollah) Hassan Rohani moet wel erg veel aanzien genieten in Europa, afgaande op hoe onze leiders zo gewillig tegemoetkomen aan zijn wensen. ‘Aanstootgevende’ kunst wordt afgedekt, wijn van de tafel gebannen (DS 27 januari) . Sinds wanneer mag een extreme islamist ons zijn fundamentalistische waarden komen opleggen?
Twee jaar geleden bracht de Italiaanse minister van Buitenlandse Zaken Emma Bonino een bezoek aan Teheran. Amper stond ze op het tarmac en had ze de mensen van de Italiaanse ambassade begroet, of ze werd al aangemaand om een sluier om te doen. Zo niet zou ze met hetzelfde vliegtuig moeten terugkeren naar Italië. Er zat voor Bonino niets anders op dan aan de dringende vraag van haar gastheren te voldoen. De foto’s van haar (figuurlijke) knieval werden gretig gepubliceerd in de Iraanse kranten, als demonstratie van het islamitische gezag. Het ging zelfs zo ver dat de Italiaanse regering officieel moest meedelen dat Bonino al voor ze het vliegtuig uitstapte vrijwillig een sluier had omgedaan, terwijl de eerste foto’s duidelijk het tegendeel aantoonden.
Toen de Italiaanse Federica Mogherini, hoge verantwoordelijke voor Buitenlandse Zaken en Veiligheidsbeleid van de Europese Unie, een paar maanden geleden op haar beurt in Teheran landde, had ze haar voorzorgen genomen en zich in het vliegtuig al gesluierd. Ze wilde niet zoals Bonino vernederd worden en de verontwaardiging van de ayatollahs opwekken. Allemaal onder het mom van ‘respect’ voor het gastland en zijn religieuze, onderdrukkende wetgeving, waarvan Iraanse vrouwen dagelijks het slachtoffer zijn. Daar repte Mogherini ook met geen woord over in haar toespraken en interviews. Noch over de talloze arrestaties (gemiddeld 4.000 per dag!) van ‘slechte hijabdragers’, zoals Iraanse vrouwen genoemd worden als ze de strenge kledingvoorschriften niet naleven. Noch over de vrouwvijandige sharia, die meisjes vanaf negen jaar verantwoordelijk stelt voor alles wat ze doen (en jongens pas vanaf vijftien jaar). En dan hebben we het nog niet over de 73 minderjarige daders die sinds 2005 geëxecuteerd zijn, de 160 minderjarige daders die in de dodencel zitten en andere grove schendingen van het internationaal recht waarvan niet alleen vrouwen het slachtoffer zijn.

En maar contracten binnenrijven

Nu blijkt dat de Iraanse regering niet alleen haar wil oplegt aan buitenlandse gasten op eigen bodem. Ook als gast eist ze dat haar dogmatische waarden en normen worden ‘gerespecteerd’. Kunst die de president zou kunnen provoceren moet uit zijn gezichtsveld blijven. Aan tafel geen alcoholische dranken. De Italiaanse regering buigt het hoofd. Als ze maar contracten kan binnenrijven, want dat is natuurlijk de enige reden waarom ze dit soort maatregelen treft. Tot verbazing en verontwaardiging van iedereen die vrijheid en universele mensenrechten hoog in het vaandel draagt, en misschien nog meer van de Iraanse vrouwen. Die voelen zich meer dan ooit in de steek gelaten door de internationale gemeenschap. Zij krijgen de indruk dat hun rechten verkocht worden aan de hoogst biedende, en dat de onderdrukking van de vrouwen in Iran niet langer op de westerse politieke agenda staat.
De Italiaanse regering heeft niet alleen de Iraanse vrouwen beledigd, maar ook de eigen kunst, cultuur, en geschiedenis. En dan zijn we verbaasd hoe snel en gemakkelijk het islamisme terrein wint in Europa. Wie naakte standbeelden bedekt en wijn van de tafel haalt om fundamentalisten een plezier te doen en zo vette contracten binnen te halen, verkoopt op alle vlakken zijn ziel. Precies wat de ayatollahs graag willen.
