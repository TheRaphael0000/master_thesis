Tot voor kort oogstte Nederland alom lof voor de wijze waarop het werd bestuurd. Maar onderhuids broeide het ongenoegen. In Rotterdam brak extreem-rechts door met Pim Fortuyn. Dat betekent straks zo goed als zeker het einde van de paarse coalitie.
Ruwe bolster, blanke pit. Rotterdam koestert het beeld dat zo vaak van de stad wordt geschetst als dat van een echte werkmansburcht. Niet praten, maar doen. De haven met haar harde romantiek van sjouwen en wroeten. Een historie van strijd. Het voetbal van Feyenoord, waar alleen spelers gedijen die de mouwen opstropen. Sinds mensenheugnis bestuurd door de sociaal-democratie.
Het moet ze in die stad hoog zitten. Uitgerekend dat arbeidersbastion koos bij de gemeenteraadsverkiezingen van vorige week massaal voor Pim Fortuyn - een excentrieke man die van zijn homoseksualiteit geen geheim maakt. Maar politiek ook een slimme man, begiftigd met de gave van het woord. Fortuyn formuleert haarscherp wat de straat denkt. Wie in België dacht dat het afschaffen van de stemplicht het potentieel extreem-rechtse kiespubliek thuis zou houden, moet zijn mening herzien. Mensen die bij de vorige verkiezingen hun huis niet waren uitgekomen, deden dat nu wel. Ze gingen stemmen voor hun Pimmetje.
Het verhaal dat Pim Fortuyn vertelt, draagt een extreem-rechtse signatuur. Wie de voorbije jaren zijn column in het weekblad  Elsevier  heeft gevolgd, weet dat al langer. Daar hamerde hij week na week op de eenvoudige slogans die hem nu naar de top van de Nederlandse politiek voeren - tot verbijstering van de Nederlanders zelf. Omdat hij de islam een achterlijke cultuur noemde, moest hij enkele weken geleden opstappen als lijsttrekker van Leefbaar Nederland, die opkomt voor de parlementsverkiezingen in mei. Geen nood. Pim heeft nu zijn eigen lijst. In Rotterdam bleek dat de naam Fortuyn het beter deed dan de soms wat softe Leefbaar-lijsten elders.
Daarmee is niet gezegd dat de man een racist is, of erger. Hij laat zijn naam ook niet koppelen aan die van, pakweg, Filip Dewinter van het Vlaams Blok - dat in Nederland als een neonazipartij wordt beschouwd. Het Blok had bij zijn eerste grote succes ook meteen een heel programma klaar om mensen van Noord-Afrikaanse origine weg te pesten. Fortuyn zegt niet dat ze weg moeten. Hij houdt het erbij dat er geen bij mogen komen: Nederland is vol. Maar er zijn natuurlijk wel overeenkomsten met wat er in Antwerpen is gebeurd. Zo zoog Fortuyn in Rotterdam vooral stemmen weg bij de sociaal-democratische Partij van de Arbeid. Zijn kiezers zijn vaak laaggeschoolde mannen en jongeren. En, zoals dat ook bij het Vlaams Blok het geval is, verzamelde hij vooral proteststemmen. Dat soort stemgedrag heeft bij ons al een naam: het heeft, zeggen wij, te maken met de verzuring van de samenleving.
Nederland ontdekte vorige week ineens dat er zoiets bestaat als de kloof tussen de burger en de politiek. Ze zeiden het niet met die woorden, maar in elk commentaar kwam het daar op neer: de regering van sociaal-democraten, liberalen en links-liberalen is weggegroeid van de bevolking. Ze is het contact met de mensen kwijt, en dat wreekt zich in de politiek altijd. Extreem-rechts haalde in Rotterdam vanuit het niets ruim 30 procent van de stemmen. Gevreesd mag worden dat Fortuyn bij de parlementsverkiezingen in mei zijn nummer in het hele land opvoert.
Het specifieke aan de paarse regering in Nederland was dat ze twee tegenpolen bij elkaar aan tafel bracht. De bedaagde, pragmatische sociaal-democraat Wim Kok en de exuberante, uitgesproken liberaal Frits Bolkestein. Die bezette tijdens het eerste paarse kabinet met zijn partij zeer duidelijk de rechterzijde van het politieke spectrum. Bolkestein was niet bang van een beetje controverse, hij schopte de multiculturele samenleving regelmatig tegen de schenen. Maar Bolkestein vertrok naar Brussel om er commissaris van de Europese Unie te worden en na hem kroop zijn partij naar het centrum van de politiek. Ze liet de rechterzijde over aan wie ze wou pakken. Dat deed Pim Fortuyn de voorbije maanden zonder schroom en op overtuigende wijze.
 Met zijn kenmerkende kale knikker en spitse  oneliners  kreeg Fortuyn veel aandacht. Henk Hofland noemde hem in  NRC Handelsblad  daarom niet meer dan een  mediakwibus , een leverancier van  content  voor entertainmentprogramma's. Maar wat hij teweegbrengt, sluit wel aan bij een ontwikkeling die in heel Europa merkbaar is. Rechts rekent dit jaar bij verkiezingen in verschillende landen op een doorbraak. De, overigens vaak terechte, gevoelens van onveiligheid in de samenleving moeten daarbij helpen. In Frankrijk zal Jacques Chirac het thema tot het zijne maken. In Duitsland bespeelt de christen-democratische kandidaat-kanselier Edmund Stoiber dezelfde snaar. De situatie in België, Italië, Oostenrijk en Spanje is bekend. We kennen het discours in Vlaanderen en België al goed tien jaar. En we zijn er nog niet mee klaar: het mag niet verbazen dat premier Guy Verhofstadt (VLD) zelf volgende week in Charleroi een actieplan tegen de misdaad gaat leiden.
Het is merkwaardig dat de opgang van rechts in Europa, op basis van dat gevoel van onveiligheid, zich voordoet tijdens en vlak na een periode van economische hoogconjunctuur. In Nederland verbaasde lijsttrekker Ad Melkert van de PvdA zich erover dat er nog zo weinig aandacht was voor de jobs die de regering van Wim Kok had gecreëerd. Kok neemt straks afscheid, Melkert wil hem graag opvolgen. In Frankrijk vreest de linkerzijde dat het economische succes van de regering van Lionel Jospin wordt weggevaagd zodra Chirac over de veiligheid begint.
In het kapitalisme zoals dat vandaag wordt begrepen, was die hoogconjunctuur geen moment van rust. Ze ging gepaard met een genadeloze ratrace waarbij mensen voortdurend tegen elkaar worden uitgespeeld. De beste manager is diegene die de meeste mensen ontslaat. Zowel in Nederland als in België werd die bedrijfscultuur overigens ook bij de overheid geïntroduceerd, met een leger van duur betaalde tijdelijke managers en  consultants . De miskleunen daarvan zijn de voorbije maanden breed in de kranten uitgesmeerd. Zou er in België eigenlijk nog iemand weten hoeveel geld er per jaar op de rekening van zogenaamde  consultants  wordt gestort, voor werk dat eigenlijk door de ambtenarij kan worden gedaan?
Publicist Paul Scheffer betoogt al langer dat het fout gaat met Nederland. Van huis uit sociaal-democraat zorgde hij vorig jaar voor controverse door in een opgemerkt artikel vraagtekens te plaatsen bij de multiculturele samenleving. Enkele dagen voor de verkiezingen van vorige week publiceerde hij in het  NRC Handelsblad  een lange analyse van het fenomeen-Fortuyn. Scheffer schuift de oorzaak daarvan in de schoenen van Wim Kok en de paarse regentenmentaliteit. Frans Verleyen zou dat in  Knack  vroeger de parmantigheid van het bestuur hebben genoemd: een politiek milieu dat vooral met zichzelf bezig is en het niet nodig vindt om te luisteren naar wat de mensen zeggen. Want zij weten het altijd beter.
Scheffer verwijt paars met name dat het de publieke sector heeft verwaarloosd. Dat gaat dan van de ziekenzorg over onderwijs tot dienstverlening, zoals die wordt verstrekt door de posterijen en de spoorwegen. De voorbeelden zijn zeer herkenbaar. De ideologisch gestuurde privatisering van de spoorwegen, bijvoorbeeld, is in verschillende Europese landen op een fiasco uitgelopen.
In Nederland ligt de teloorgang van het onderwijssysteem veel mensen zwaar op de maag. Volgens columnist Jan Blokker is het daar zo slecht mee gesteld dat 'er nog alleen kinderen worden afgeleverd die te stom zijn om uit hun ogen te kijken'. En die daarbovenop ook geen manieren hebben. De ontwikkeling is niet helemaal nieuw. Ouders die het zich kunnen permitteren, sturen hun kinderen al jaren naar dure privéscholen. Of naar scholen in België. Dat wil niet zeggen dat het er in onze scholen zo schitterend voor staat. Socioloog Koen Pelleriaux schreef een tijd geleden al een vernietigende analyse van de manier waarop ons technisch en beroepsonderwijs wordt behandeld. En van de gevolgen die dat heeft, als een voedingsbodem voor extreem-rechts. Toch ging de enige discussie over het onderwijs in Vlaanderen de voorbije maanden over het geven van lessen moraal. Ongetwijfeld buitengewoon belangrijk.
Veel heeft in Nederland te maken met het fameuze gedoogbeleid - niet alleen in verband met drugs maar als een mentaliteit in de hele samenleving. Toch gingen veel commentaren van Rotterdammers op de verkiezingsdag over de overlast die drugsverslaafden bezorgen. En natuurlijk over het onder de mat schoffelen van de gevolgen van straatgeweld. Het Nederlandse gedoogbeleid heeft, zoals bekend, tot in het Belgische parlement hardnekkige aanhangers. Senator Vincent Van Quickenborne (Spirit), bijvoorbeeld, die in de hoge vergadering een jointje zou opsteken. Van Quickenborne is ook zo'n lieveling van de camera's.
In  de Volkskrant  vatte de voormalige ombudsman en sociaal-democratisch politicus Marcel van Dam die nieuwe politieke projecten zo samen. 'Vraag aan een representatief samengestelde groep burgers wat ze willen en maak daar idealen van. Verkoop die dan door zoveel mogelijk in te spelen op de onderbuikgevoelens van de kiezers.' Een politieke partij als een product zoals alle andere producten.
De analyses die sinds enkele dagen van het Nederlandse politieke  establishment  worden gemaakt, zijn vernietigend. Toch was dat land tot voor kort een gidsland - een voorbeeld van moderne bestuurskunde. Guy Verhofstadt zwaaide Wim Kok op een zeker ogenblik zoveel wierook toe dat die er bijna ongemakkelijk van werd. Het vraagt allemaal om enige bescheidenheid. Want de ergste vaststelling van de zwarte verkiezingsdag in Nederland is misschien wel dat van alle kiezers tussen 18 en 24 jaar minder dan de helft ging stemmen. Van degenen die gingen stemmen, koos ruim 20 procent voor extreem-rechts. Het gidsland heeft de democratie blijkbaar toch niet zo'n goede dienst bewezen.