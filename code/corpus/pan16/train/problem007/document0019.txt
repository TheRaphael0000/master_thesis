Het Museum voor Niet Zo Schone Auto’s

Het Antwerpse museum van Schone Kunsten wordt gerenoveerd. De plek die onze beste kunstenaars van de laatste 500 jaar koestert, vond het nodig om over de hele gevelbreedte te laten zien wat ‘de kunst van verfijning’ eigenlijk betekent. Het is de nieuwe Volvo XC90.
Van zo’n groot canvas kon zelfs Rubens alleen maar dromen. Hij ligt vast te applaudisseren in zijn graf voor dit adembenemende tableau. Wie durft nog te beweren dat reclame geen kunst is? En dan die spitsvondige slogan!
Misschien kunnen we ook de bronzen tweespannen op het dak vervangen door Volvo’s? De gevleugelde muzen zullen niet liever hebben dan wat extra paardenkracht. Wie kiest er trouwens voor paarden als er zoiets inspirerends als een Volvo bestaat? Of waarom niet een groot spandoek over de kathedraal hangen met ‘VOLVO: THE NEW RELIGION’.

Omhulsel van de ‘gift shop’

Misschien is dit een visionair kunstwerk. De laatste stap, voorbij Warhol en Koons, is gewoon reclame ophangen. Het museum als omhulsel van de gift shop. Een totale conformiteit die zelfs niet meer pretendeert dat er kunst bestaat.
Dat zou dan nog getuigen van een poging tot betekenis. Helaas. Het valt te vrezen dat hier geen enkel inhoudelijk of esthetisch oordeel aan is voorafgegaan. Dit is niet meer dan de botte macht van het geld.
‘De kunst van verfijning’ had dus alles kunnen zijn: laminaatvloeren, een crèmespoeling of Leerdammerkaas.
Maar het werd de SUV. De heilige koe waarmee de trophy wives in Kapellen de kinderen uit zijn eerste huwelijk naar de manege voeren. Een verheven cocon van geld en status, die met 181 pk en twee versnellingssystemen staat te puffen in onze files. Het moest de SUV zijn. Goeie kunst weerspiegelt de idealen van haar tijd.
De minister van Cultuur moet trots zijn op het museum. Eindelijk een instelling die de gestimuleerde privaat-publieke samenwerking op een creatieve manier in de praktijk brengt. Zie je wel dat het met minder kan! Mochten al die andere kunstenaars nu eens mee out of the box denken in plaats van te bedelen om subsidies.
Beste mensen van het KMSKA. Dit is ernstig. U zegt dat u het geld gebruikt om de kunsttempel te renoveren? U holt hem uit tot een betonnen schim. U verkwanselt elke aanspraak op ‘kunst’ of ‘verfijning’. Hoeveel heeft u gekregen voor de publieke ontwaarding van datgene wat u geacht wordt te koesteren?
Het is uw taak om een ruimte te creëren waar de schoonheid heerst. En als de schoonheid niet meer bestaat, moet u zolang zoeken tot u ze vindt. Daarom is uw naam ook het Museum van Schone Kunsten. Wij betalen u om de SUV’s buiten te houden.
Betekent dit dat u nooit mag samenwerken met een bedrijf? Dat u zich niet mag laten ondersteunen? Natuurlijk wel. Maar de schoonheid staat voorop. En de sponsoring moet subtiel gebeuren. Met de kunst van verfijning, zoals ze zeggen.
We weten allang dat kunst de wereld niet zal redden. Maar u kan wel dat walgelijke ding weghalen. Alstublieft.
