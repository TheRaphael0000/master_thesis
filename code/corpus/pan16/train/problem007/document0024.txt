Assange vs. de presentator

Een Vlaamse radiopresentator werd schuldig bevonden aan verkrachting maar kreeg ‘de gunst van de opschorting’. De verontwaardiging over die ‘begripvolle houding’ van de rechtbank is groot. Terecht. Maar ze is ook selectief. Want bekijk ook eens het volgende geval.
Wikileaks-oprichter Julian Assange moet, volgens een werkgroep van de Verenigde Naties, ‘vrijgelaten’ worden uit de Ecuadoraanse ambassade in Londen en heeft zelfs recht op een schadevergoeding voor de meer dan drie jaar dat hij daar ‘willekeurig gedetineerd’ is geweest.
Bizarre uitspraak. Want Assange zat om te beginnen niet gevangen. Hij is in 2012 vrijwillig gevlucht naar die Ecuadoraanse ambassade om te ontkomen aan een onderzoek en een mogelijk proces wegens verkrachting, seksuele dwang en seksueel misbruik in Zweden. Twee Zweedse vrouwen hadden hem daarvan beschuldigd hadden. Het staat hem dus vrij de Ecuadoraanse ambassade te verlaten wanneer hij dat wil. Zij het dat hij dan allicht opgepakt wordt en uitgeleverd aan Zweden.
Of Assange een verkrachter is, weten we niet. Hij weigert immers al jaren elke medewerking aan het onderzoek, op grond van een zelf verzonnen complottheorie die zijn sympathisanten gretig verspreiden. Het onderzoek is daardoor niet rond, laat staan dat er een proces is geweest.
Maar over de rechten van de twee vrouwen die beweren door Assange misbruikt of verkracht te zijn, bekommeren de leden van de werkgroep zich blijkbaar heel wat minder. Want als Zweden en Groot-Brittannië zich neerleggen bij de uitspraak en Assange vrijuit laten gaan, begraven ze meteen de facto ook het onderzoek naar de mogelijke verkrachting. Het zal de VN worst wezen.
Kunnen we misschien ook daarover een beetje verontwaardigd zijn, in plaats van het normaal te vinden dat de ‘held’ Julian Assange brede internationale steun krijg om zichzelf boven de wet (te blijven) plaatsen?
Of gaan we binnenkort ook aanvaarden dat een (denkbeeldige) Iraakse asielzoeker die in pakweg Keulen een vrouw heeft lastiggevallen, op last van de VN wordt vrijgepleit nog voor hij voor de rechter is verschenen, omdat een uitwijzing zijn mensenrechten zou schenden?
Ik vermoed van niet. Dan zullen we weer lekker collectief verontwaardigd zijn.
