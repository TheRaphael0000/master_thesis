ERIK ZABEL
Erik Zabel is gebiologeerd door Milaan-Sanremo: de afgelopen vijf jaar won hij de Primavera vier keer. Ook volgende zaterdag is de Duitser weer de topfavoriet in de eerste grote klassieker van het wielerseizoen.
Nooit in zijn carrière heeft Erik Zabel erover gedacht om de ploeg van Telekom te verlaten. Alle forse contracten waarmee sommige ploegen zwaaiden ten spijt. Want de 31-jarige Duitser weet dat hij zijn status van beste eendagsrenner ter wereld aan de hechtheid van zijn team te danken heeft. Bij Telekom, in Duitsland al lang een instituut, drijft Zabel op automatismen die de afgelopen jaren in de ploeg werden geslepen. Er zijn weinig spurters die in de laatste kilometers zo perfect worden gegangmaakt als Erik Zabel. Het is telkens weer een indrukwekkend schouwspel: Telekom als een perfect geoliede ketting, niemand die er dan in slaagt de in elkaar hakende schakels te breken. 
Dat blijkt ieder jaar weer in de Ronde van Frankrijk, waar Zabel door het ploegwerk al elf ritten won en zes keer de groene trui veroverde. En het is nog meer zichtbaar in Milaan-Sanremo. Zabel weet dat hij zich nergens meer zorgen over hoeft te maken als hij in de straten van Sanremo nog in het peloton zit. Dan maakt hij de klus op de illustere Via Roma met veel panache af. Zoals hij in 1997, 1998, 2000 en 2001 op een weergaloze manier heeft gedemonstreerd. Alleen in 1999 werd Zabel verrast door een ultieme aanval van Andrei Tchmil en moest hij met de tweede plaats vrede nemen.
Milaan-Sanremo is helemaal toegespitst op de kwaliteiten van Erik Zabel. Het parcours valt relatief vlak uit - al is de Poggio de ultieme scherprechter in de finale, de korte maar nijdige klim die veel rasspurters fataal pleegt te worden. Maar in die categorie kun je Erik Zabel bezwaarlijk rangschikken. Hij koppelt snelheid en behendigheid aan kracht en koelbloedigheid, hij kan in alle topklassiekers een hoofdrol spelen. Dat is de vrucht van een lange en geduldige opbouw. Lang kwam Zabel in de klassiekers immers tekort omdat hij niet over de kaap van de tweehonderd kilometer raakte. Maar twee jaar geleden toonde hij welke vooruitgang hij als renner had gemaakt: toen won Zabel de Amstel Gold Race op een glooiend parcours.
Het was tekenend voor de verplichte evolutie die Zabel doormaakte. Omdat meer en meer wedstrijdleiders hun koersen op een  geaccidenteerd  terrein organiseren, krijgen de sprinters steeds minder kans om hun specialisme uit te buiten. Ze moeten wel veelzijdiger worden. Zo evolueerde ook Zabel van een op souplesse drijvende sprinter tot een krachtpatser die moeiteloos het grote verzet ronddraait.
Erik Zabel, geboren in Oost-Berlijn, kreeg zijn opleiding in de voormalige DDR. Hij begon zijn carrière als baanrenner en grossierde in nationale titels. Op de piste maakte hij zich het geheim van het sprinten eigen en leerde hij de risico's in te schatten. Pas na de val van de Berlijnse Muur stapte hij van de baan naar de weg over. De politieke ommekeer opende voor hem de poort naar de roem. In 1992 liet Zabel voor het eerst van zich spreken: op de Olympische Spelen in Barcelona viel hij met een vierde plaats net buiten de medailles.
Een jaar later debuteerde hij bij de profs. Zoals dat een Duitser betaamt, tekende hij voor Telekom. Onder leiding van Walter Godefroot en later Rudy Pevenage groeide de ploeg in de loop van de jaren uit tot een onwrikbaar bolwerk waarin de Duitse deugden - discipline en engagement - de sleutel vormden voor het succes. 
Tijdens het eerste jaar was Zabel meteen goed voor zeven overwinningen. En elk jaar werd de sprinter sterker. Zo pakte hij in 1994 de eerste grote zege: de najaarsklassieker Parijs-Tours. In 1995 won hij in Charleroi zijn eerste Touretappe en bleef hij verder timmeren aan de weg naar de top. Zabel werd steeds meer een 'complete' renner die zich in de Ronde van Frankrijk zonder problemen over de grote Alpen- en Pyreneeëncols hees. Onder meer daardoor pakte hij in 1996 de eerste groene trui. Er zouden er nog vijf volgen.
In 1997 beleefde hij een echt topjaar. Hij won in totaal 27 wedstrijden, waaronder voor de eerste keer Milaan-Sanremo. In de loop van de volgende jaren trad hij echt toe tot de galerij van kampioenen. In een discipline waarin vele renners steeds meer pieken, viel Zabel op door zijn vermogen om vrijwel het hele jaar door te presteren. 
Die regelmaat bleek in 2000. Zabel veroverde toen de Wereldbeker na naar eigen zeggen het meest slopende seizoen uit zijn carrière. Toen al bleek hoe snel de Duitser herstelt: hij tekende contracten voor de zesdaagsen van Dortmund en München. Tegen het advies van zijn ploegleiding in. Ook vorige winter reed en won Zabel weer beide zesdaagsen. Ook al is het een ongeschreven wet in de wielersport dat een renner die in november nog voluit gaat nooit in maart Milaan-Sanremo kan winnen. Zabel doorbrak die theorie. Hij vond dat uitgerekend de zesdaagsen zijn sprintkwaliteiten aanscherpten.
Erik Zabel teert op een onvoorstelbaar karakter. In tegenstelling tot Jan Ullrich is hij geen echte exponent van het sportsysteem in de voormalige DDR. Hij volgde niet altijd blindelings wat hem werd voorgekauwd. Als zoon van een ex-renner - zijn vader nam nog deel aan de Vredeskoers - kon hij ook thuis geregeld over het vak filosoferen. Zabel besefte dat hij het uithangbord was van een propagandistische natie. Maar veel meer nog dreef zijn liefde voor de fiets hem vooruit. 
Zabel had niet echt het gevoel dat hij in een andere wereld gedropt werd toen hij het socialisme voor het kapitalisme inruilde. Terwijl veel voormalige topsporters uit Oost-Europa aanvankelijk niet konden weerstaan aan verlokkingen van een nieuwe maatschappij bleef hij keihard trainen. Het feit dat hij de basisprincipes en het Spartaanse regime van de DDR kon mengen met de Vlaamse trainingsaanpak die Walter Godefroot in de ploeg bracht, gaf hem een stimulans.
Aanvankelijk was Erik Zabel een rijdend kruitvat. Hij kon niet goed met nederlagen overweg en reageerde zijn frustratie geregeld op het personeel af. Dat liep op een bepaald moment zo uit de hand dat Godefroot moest ingrijpen. Hij wees Zabel erop dat niemand ooit nog iets voor hem zou doen als hij zijn houding niet veranderde. Langzaam maar zeker werd Zabel rustiger.
Het probleem van de Duitser is dat hij jaagt op erkenning. Toen hij in 1996 in de Ronde van Frankrijk twee ritten en de groene trui won maar alle publiciteit naar zijn ploegmaat Bjarne Riis ging, die toen de Tour won, kon hij daar moeilijk mee leven. Hij voelt zich als topsporter niet altijd geapprecieerd in een land dat het wielrennen niet bepaald in de armen heeft gesloten. En binnen de ploeg wil hij nog altijd steigeren als hij zich onheus behandeld voelt. Zoals in de Ronde van Frankrijk van vorig jaar waarin de ploeg rond Jan Ullrich werd opgebouwd zodat Zabel geen renner meekreeg om voor hem de spurt aan te trekken. Hij beschouwde dat als een motie van wantrouwen. Vooral ook omdat hij het niet altijd zo begrepen heeft op de laksheid en onverschilligheid van Ullrich. Dat belette hem in die Ronde van Frankrijk niet om drie ritten te winnen en alsnog het groen te pakken. Een illustratie van zijn klasse.
Resoluut heeft Erik Zabel dit jaar van Milaan-Sanremo zijn eerste hoofddoel gemaakt. De winter was voor hem heel kort terwijl hij het familieleven koestert en graag in zijn nieuwe thuisbasis vertoeft: het tegen Dortmund gelegen Unna, een voormalige garnizoensplek van in Duitsland gestationeerde Belgische militairen. Meer dan vijftig dagen per jaar is de nummer één op de UCI-ranking niet thuis.
Zabel stoomde zich de voorbije dagen in Tirreno-Adriatico klaar voor de Primavera. Geen wedstrijd waaraan er voor Zabel zo'n mooie herinnering hangt als die Italiaanse rittenkoers. Uitgerekend daar kreeg hij negen jaar geleden de bevestiging dat hij het als renner zou maken toen hij een etappe won en Italiaanse sterren als Gianni Bugno en Maurizio Fondriest op hun plaats zette. Dat was voor hem een bevrijding. Omdat Zabel, die na zijn middelbare-schoolopleiding alles op de sport had gezet, wist dat hij vanaf die dag echt van een wielercarrière mocht dromen.