Ars Musica, het festival voor hedendaagse muziek, schuift dit jaar de Hongaarse componist Peter Eötvös naar voren. Zijn muziek loopt als rode draad door de programmering. De Munt zet zijn 'Tri Sestry' op het programma, een opera gebaseerd op het toneelstuk 'De drie zusters' van Anton Tsjechov. En Eötvös zelf dirigeert het slotconcert van dit festival in het nieuwe Concertgebouw van Brugge.
 We ontmoeten de componist-dirigent de dag na de dernière in de Munt van  Aida  van Verdi geregisseerd door Bob Wilson. Peter Eötvös (spreek uit 'eutveusj') heeft deze  Aida  jammer genoeg moeten missen - geen drukker leven dan dat van een muzikant -, maar hij herinnert zich nog zijn samenwerking als dirigent met deze cultregisseur van de voorstelling  Prometeo  van Luigi Nono enkele jaren geleden in de Hallen van Schaarbeek, ook in het kader van Ars Musica. De voorstelling gaf visueel misschien niet wat men ervan verwachtte, maar na afloop heerste er door de muziek van Nono een bijna gewijde sfeer. Sommige luisteraars kwamen naar de dirigent en raakten de partituur eerbiedig aan als was het een heilig boek. Een bevreemdende situatie, haast een religieus ritueel.
 Eötvös heeft wel iets van een priester. Hij 'gaat voor' in de muziek. Hij voelt dieper aan, heeft meer begrip en wil die ervaring met anderen delen. Hij is vriendelijk en open, als dirigent precies en toch warmbloedig. Voor zijn  Drie zusters  uitkwam, leek hij nog een van die gentlemen-componisten die niet om den brode maar ter wille van de artistieke noodzaak schreven. Muziek die altijd aan een andere dimensie leek te refereren. Maar sinds het immense succes van  Drie zusters  ziet men Eötvös als een componist die ook dirigeert, niet meer andersom. De wereldpremière werd onmiddellijk op plaat gezet.
 De Munt zal de vijftigste voorstelling mogen spelen. Van de opera werden al vijf producties gemaakt, dus telkens in nieuwe ensceneringen, met nieuwe decors en ook met andere dirigenten. 'In Nederland dirigeerde Niksa Baresa, een eerder traditionele chef die vlot Russisch spreekt en nog in Leningrad heeft gewerkt. Dirigeerde die traag! Veel trager dan ik het deed. Die zei me "maar Peter, de Russen zijn zo". Helemaal in de sfeer van de tijd van Tsjechov. Ik hield er wel van. Kent Nagano daarentegen vloog overal in bijna het dubbele van het tempo door. Maar het werkte, want Nagano heeft gevoel voor het theater. Als een scène niet liep, koos hij zijn eigen tempo en dan ging het wel. Dat bewonder ik. Door mijn ervaring als dirigent heb ik als componist ook begrip voor diens standpunt. Ik zeg nooit dat een dirigent zich moet houden aan de tempi die ik heb voorgeschreven. Ik doe slechts een voorstel. Het hangt allemaal af van de context. Dat is ook het mirakel van het theater. De complexiteit, de interactie tussen de medewerkers, dat geeft een positief of negatief resultaat. Als je van achter je bureau beslist hoe het moet, zal het niet werken. Je moet in het theater aanwezig zijn en open staan om te reageren en ook onmiddellijk zeggen wanneer iets niet goed is. Je moet kijken en je kind kunnen laten gaan. Het is zoals het leven zelf.'
De componist stamt af van een oud geslacht. Ötvös betekent zoveel als goudsmid en de 'E' die de naam voorafgaat, heeft dezelfde betekenis als 'van' of 'de' met kleine lettertjes bij ons. 'Je schrijft die E wel, maar omdat ze zo edel is, spreek je ze niet uit.' Zijn familie kun je terugvinden tot in de zestiende eeuw, en op haar hoogtepunt in de negentiende eeuw bracht ze veel wetenschappers, ministers en schrijvers voort. Peter groeide op onder het communistisch regime, van eventuele privileges verbonden aan zijn naam heeft hij nooit genoten.
Zijn vormingsjaren maakte hij door in de jaren zestig die toen in Hongarije nog sterk onder de muzikale invloed van Zoltan Kodaly stonden. Bartok ook wel een beetje, maar die was vooral pianoleraar op hoog niveau tijdens de jaren dertig. Eötvös heeft als wonderkind nog het voorrecht gehad les te mogen volgen bij deze stokoude pedagoog en vooral bij diens leerling. Daardoor beschouwt hij zich samen met de toch wel veel oudere György Ligeti en György Kurtag als componisten van eenzelfde generatie, ze komen uit dezelfde school. Hun opvoeding was sterk op de traditie - wat notenleer en contrapunt betreft - gestoeld. 'Je doet nu eenmaal de dingen zoals ze moeten gebeuren. Op die vaste patronen blijft er heel wat ruimte voor intuïtie en het emotionele.' Die school is verantwoordelijk voor het meer gevoelige deel van de componist Eötvös. 
De confrontatie kwam er op het ogenblik dat hij in 1966 naar het buitenland trok. Hij ging les volgen bij Karlheinz Stockhausen in Keulen. Die benaderde de muziek andersom, analytisch. Bij hem moest je altijd precies weten waarom je iets deed. Iets aanvoelen was een onvoldoende argument. 'Als je niet kan zeggen waarom je iets wilt doen, dan doe je het niet.' Door het contact met andere culturen heeft Eötvös ook zijn eigenheid leren ontdekken. Dat heeft voor hem in de eerste plaats te maken met de taal. Volgens hem bestaat er onmiskenbaar een verband tussen hoe men muziek maakt en hoe men spreekt. Waar het accent ligt, is van groot belang. Bij de Fransen ligt het accent meestal op het einde van het woord, bij de Hongaren altijd op de eerste lettergreep. En de Duitsers hebben dan weer een aanhef nodig voor er een sterke tijd komt. En dat hoor je terug in de muziek van deze volkeren.
Geen wonder dus dat het muzikale denken van Eötvös nog het meest is bepaald door het gesproken theater en de film. Hij schreef in zijn jonge jaren veel muziek voor dat theater en maakte ook het hele wordingsproces mee, van de repetities tot en met de opvoering. Wanneer hij nu een opera schrijft, blijft die theaterervaring de hele tijd in zijn hoofd. Als filmcomponist moet je dan weer heel anders te werk gaan en word je geconfronteerd met heel andere akoestische werelden.
 Als zestienjarige speelde Eötvös voor klankman in een filmproductie en toen werd hem gevraagd of hij ook nog sfeergeluiden voor een nachtscène kon verzinnen. 'Wat zou dat kunnen zijn?', vroeg hij zich af. Na veel geëxperimenteer wreef hij over het vel van een trommel. Een onwezenlijk ruisend geluid. 'Dat is het! Dat moeten we hebben.' Dat was leerzaam, goed voor de creativiteit en voor het zelfvertrouwen. Door andere dingen te doen buiten zijn formele muziekopleiding begon hij zijn klankenspectrum uit te breiden met wat later dan 'concrete muziek' zou gaan heten. 
Nog een jeugdervaring die hij nu te gelde kan maken: zijn ervaring als zangertje. Van zijn zes tot zijn zesentwintig jaar zong hij in de jeugdkoren van Zoltan Kodaly. 'Ik weet wat zingen is. De directeur van de opera van Parijs heeft me er attent op gemaakt: ik schrijf voor zangers die ook het gewone repertoire zingen. Dus degenen die nadien ook  Figaro  zullen zingen, zitten in  Drie zusters . Niet uitsluitend de specialisten van de nieuwe muziek.'
 Nu schrijft hij een opera op een tekst van Jean Genet,  Le balcon.  Tijdens het schrijven houdt hij al rekening met het latere repetitieschema. 'Dit mag ik wel zo schrijven en dat dan weer niet. Op dezelfde manier zoals componisten dat in vroegere dagen deden.' Eötvös houdt van het amalgaam van klanken in zijn hoofd die in bijzonder luistervriendelijke muziek resulteren. Die bovendien sterk voor het theater gedacht is. Als hij tegenwoordig als dirigent opera's van collega's leest, ziet hij nauwelijks verschil tussen concertmuziek en muziek voor theater of dans. Je merkt weinig van het theater bij die componisten. Omgekeerd heeft de muziek die Eötvös voor de concertzaal schreef dan weer altijd een theatraal element in zich. 
Dat Eötvös ook dirigent is, geeft hem een voordeel als componist. 'Om de uitvoering van een compositie goed voor te bereiden, moet je kunnen rekenen. Dirigent zijn betekent niet alleen dirigeren, maar ook twee of drie jaar op voorhand uitrekenen hoeveel tijd je ergens in zult steken. Je onderhandelt of je twee, drie of vier repetities krijgt. Dat economische aspect van: wie doet wat, hoeveel kost het, en onder welke voorwaarden werken we. Nu met  Drie zusters  werken we met twee orkesten, en die draaien zonder problemen.'
 Het is die haast pragmatische eenvoudige aanpak die hem geliefd maakt bij operadirecteuren, en de intuïtieve direct aansprekende hedendaagse lyriek die hem populair maakt bij het grote publiek.