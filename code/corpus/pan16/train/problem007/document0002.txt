De Moslimexecutieve gewikt en gewogen

‘Voor West-Europa is enkel een liberale, niet-fundamentalistische islam wenselijk en duldbaar, tenzij men belangrijke westerse verworvenheden in discussie laat stellen. De keuze voor zo’n liberale islam moet een logisch gevolg worden van het gevoerde beleid.’
Dit schreef ik in het maandblad Kultuur­leven in 1985, als toenmalig hoofdredacteur. Daarom was de oprichting van een Executief van de moslims in 1989 een van de prioriteiten van Paula D’Hondt als commissaris voor het Migrantenbeleid. Het nam tien jaar in beslag om dit te realiseren.

Zijn we beter af zonder?

Als een levensbeschouwing erkend wordt, krijgt die vanwege de staat bepaalde rechten op het vlak van materiële bijstand. Maar de vrijheid van godsdienst, zoals gegarandeerd in de grondwet, blijft behouden. Het is niet omdat de staat een godsdienst erkent, dat hij het recht heeft om de inhoud van de levensbeschouwing te sturen – tenzij die tegen de openbare orde ingaat.
Om die materiële bijstand te regelen, heeft de staat een aanspreekpunt nodig. Dat is een interne kwestie van de islamitische gemeenschappen, daarover was de Raad van State al in 1985 duidelijk. En toch is de Moslimexecutieve altijd al voorwerp geweest van contestatie. Sommigen vragen dan ook of we zonder dat orgaan niet beter af zouden zijn. Ik begrijp de vraag, maar we moeten beseffen dat er dan ook geen inspectie op de verplicht te organiseren lessen islamitische godsdienst mogelijk is. Je zou ook geen onderscheid meer kunnen maken tussen erkende en niet-erkende moskeeën. Wie een breder gedragen orgaan kan voorstellen dan de Moslimexecutieve, dat tegelijk van de gelovigen zelf uitgaat, mag er voor mijn part gerust aan beginnen. Is een impasse organiseren dan de oplossing?
Kan de executieve zelf werk maken van een ‘Europese islam’? Zelf heeft ze geen bevoegdheid voor zaken van geloofsinhoud. Daarom heeft ze in haar schoot een raad van theologen en een coördinatieraad van islamitische instellingen opgericht. In principe kan alleen de raad van theologen legitieme geloofsadviezen geven.
De vraagt rijst ook of de executieve wel representatief is voor moslims. Sinds 2013 wordt ze niet meer samengesteld via algemene verkiezingen onder gelovige moslims, maar door 282 moskeeën die elk een kiesman aanduiden. (Grond)wettelijk is dit een zaak van de gelovige moslims, dus niet van de staat en evenmin van ex-moslims.
Werkt dat systeem?
Wie neen zegt, wijst op het interne gekrakeel of merkt op dat hij zich niet vertegenwoordigd voelt door de Moslimexecutieve. Wie ja zegt, wijst erop dat er momenteel 700 leerkrachten islamitische godsdienst werkzaam zijn, begeleid door een inspectie, dat er 20 erkende en gesubsidieerde imams aangesteld zijn en dat er 9 islamconsulenten in de gevangenissen werken. Zowel voor- als tegenstanders hebben gelijk.
In de jaren 90 hadden de Moslimbroeders veel invloed. Zij waren het best georganiseerd. Intussen hebben zich veel ontwikkelingen voorgedaan, meestal ten goede. Wat opvalt is dat de zorg van overheden in Europa voor organen als de Moslimexecutieve altijd volgt op internationale problemen. Het gevolg is steekvlambeleid.
Eigenlijk bestaat wat we met een westerse islam bedoelen al sinds de middeleeuwen, toen een school opstond die de ratio een bepalende plaats wenste te geven binnen de islam (DS 22 januari) . Dichter bij ons worstelen theologen als Tariq Ramadan en Fethullah Gülen met een soortgelijk spanningsveld. Daarom zijn ze theologisch interessant. Ze vinden veel gehoor bij jonge moslimintellectuelen bij ons.
Het gaat dan onder meer over de betekenis van de jihad. Moet de notie van de ‘kleine jihad’ als ‘heilige oorlog’ niet geherinterpreteerd worden als er internationale instellingen bestaan als de VN? En wat met het traditionele islamitische recht? Zo goed als niemand staat daarachter. Wat met het genderdebat? Wat met homoseksualiteit? Wat met de ecologie? Hoe moet een ‘heilige tekst’ gelezen worden?
De Moslimexecutieve zou grote vergaderingen kunnen organiseren waarin jonge islamitische intellectuelen met elkaar in overleg gaan over deze thema’s, terwijl de raad van theologen luistert. Zo’n reflectie zal tijd vragen, maar het is belangrijk dat jonge intellectuelen het woord krijgen en dat de discussie opgestart wordt.
Tegelijk komt het noch een niet-moslim noch een seculiere overheid toe om zowel de executieve als de raad van theologen tot die stap te dwingen. Je kan het voorstellen, je kan erop aandringen, maar meer niet.

Open boekhouding

Overigens is het niet gezond om grote, plurale moskeeën van meet af aan uit te sluiten. Wat een overheid wel kan doen is om van elke moskee, erkend en niet-erkend, een open boekhouding te eisen. Hun conservatieve weerstand zou weleens meer met hun financiering dan met theologie te maken kunnen hebben.
De invloed van ambassades? Daar maak ik me geen illusies over. Die is er en blijft nog een hele tijd, onder meer omdat onze regeringen de moed niet hebben om daar tegenin te gaan. Laten we beginnen met open boekhoudingen te eisen. Het zal al veel zijn.
