De oorlog in Afghanistan heeft de Amerikanen toegang verschaft tot Centraal-Azië. Ze hebben inmiddels twee militaire bases in de olie- en gasrijke regio. Tot groot ongenoegen van de Russen en de Chinezen, die het gebied als hun invloedssfeer beschouwen.
Van onder te grote wollen mutsen kijken bruine ogen vol opwinding en verbazing naar de rijzige gestalten die uit de  Humvee  stappen. De drie Amerikaanse sergeanten op patrouille zijn ongeveer twee keer zo groot als de Russische en Kirgizische scholiertjes. Vrolijk dansen ze om de soldaten heen. In hun zak hebben de Amerikanen een flinke voorraad felgekleurde snoepjes. Maar de kinderen kunnen hun ogen niet afhouden van de wapens. Lichte, onopvallend gedragen M16-geweren. Heel wat anders dan de roestige rammelende kalasjnikov die hier gebruikelijk is. Het opvallendst is echter de communicatieapparatuur. Iedere militair heeft een klein koptelefoontje met microfoon op zijn hoofd. In dit vergeten, onderontwikkelde bergstaatje, dat ingeklemd ligt tussen China, Kazachstan, Tadzjikistan en Oezbekistan, zien de Amerikanen eruit alsof ze regelrecht van Mars komen. 'Ze bleven staan als aan de grond genageld', vertelt een sergeant over zijn eerste ontmoeting met de lokale bevolking in de omgeving van de luchtmachtbasis. 'Hun mond viel open.'
 De volwassenen, opgegroeid onder het sovjetbewind, bekijken de militairen zeker niet als de oude vijand uit de tijd van de Koude Oorlog. De Vleespotten uit Egypte zijn eindelijk gearriveerd, dat is veeleer de sfeer, op het platteland althans. Talloze geruchten doen de ronde over de Amerikanen. Ze zouden allerlei onroerend goed gaan opkopen rond de basis Manas, want zo heet het vliegveld in de buurt van de Kirgizische hoofdstad Bisjkek. Als het allemaal waar was, zou nu half Kirgizië in het bezit zijn van de 'Yankees'. 
 De sergeanten in hun woestijnkleurige uniformen willen alles weten over de etnische samenstelling van de dorpen rond hun basis. Kirgizië telt circa tachtig verschillende bevolkingsgroepen, die begin jaren negentig elkaars bloed hebben vergoten. De patrouille wil ook weten of er nog nieuwe mensen zijn komen wonen in het dorp de afgelopen tijd. De militairen zijn op hun hoede voor mogelijke terroristische aanslagen op de basis. Zeker nu de winter zijn einde nadert. De sneeuw in de passen gaat smelten en maakt de basis bereikbaar voor eventuele fundamentalistische strijders uit het zuiden, uit het onrustige Tadzjikistan en het nog steeds door strijd gekwelde Afghanistan.
 Osama Bin Laden zint op wraak, is de veronderstelling. Daarom worden ook bezoekende journalisten uitvoerig gescreend. De Amerikanen zijn van top tot teen doordrongen van de strijd tegen het terrorisme. Met een aanstekelijk en tegelijkertijd naïef optimisme zijn de patrouillerende sergeanten stokoude sovjetstafkaarten van de omgeving aan het bijwerken. Tien jaar geleden was dit ondenkbaar geweest. Een groot deel van Kirgizië was gesloten gebied, omdat de Russen er veel defensie-industrie hadden. In de bergmeren werden in het geheim geavanceerde torpedo's getest. Bovendien was het land grensgebied, absoluut ontoegankelijk dus voor buitenlanders.
'Had u ooit gedacht hier rond te zullen lopen?' De vraag moet toch maar gesteld worden, ondanks de dansende kindertjes die grote geopolitieke gedachten zinloos en overbodig doen lijken. 'Eerlijk gezegd, ja', antwoordt sergeant Waits terwijl hij een besneeuwd stoppelveld afspeurt op mogelijke dreigingen. 'Toen die aanslagen gebeurden, wilden we meteen weg. Het heeft nog lang geduurd, drie maanden. Ik zou nog meer willen doen, maar ik ben blij dat we hier zijn, het is een gunstige plek', doelt hij op de strategische ligging ten opzichte van Afghanistan. De basis Manas ligt ongeveer duizend kilometer ten noorden van Kabul. Voor Waits is de Sovjet-Unie ver verleden, net als voor de kindertjes die giechelend oefenen op  hello  en  goodbye .
 'Dit was een vliegtuigkerkhof', zegt sergeant Mac Croy met zijn lichtrode snor. De basis Manas was een vliegveld, zoals er honderden zijn in de voormalige Sovjet-Unie; met ergens een hoek waar oude helikopters en vliegtuigen staan weg te rotten. 'Wij hebben gespecialiseerd materieel bij ons om dat op te ruimen.' De ogen van de sergeant glinsteren. Korte tijd na de aankomst van de Amerikanen landden de eerste zware Amerikaanse C-5's, zogeheten Galaxy's, immense transportvliegtuigen. Manas is een overslagpunt voor militair materieel en personeel, alsmede humanitaire hulp bestemd voor Afghanistan.
 Op de basis zullen 3000 tot 4000 militairen worden gestationeerd.  Coalition troops , benadrukken de Amerikanen steeds opnieuw, om vooral de indruk te vermijden dat ze een nieuw deel van de wereld bij hun invloedssfeer trekken. Noren, Nederlanders, Denen, Spanjaarden, Britten en Fransen, die zullen allemaal vertegenwoordigd zijn op Manas. De Franse luchtmacht en de Amerikaanse mariniers zullen er gevechtsvliegtuigen stationeren. 'Veel praktischer dan opereren vanuit zee', zegt basiscommandant kolonel Bill Montgomery. Manas is volgens hem ideaal. 'De beste landingsbaan in heel de regio, geweldige faciliteiten.' 
In april moet de basis operationeel zijn. Keihard wordt er gewerkt om die termijn te halen. Per dag worden in moordend tempo 24 nieuwe tenten neergezet, voorzien van alle gemakken. Boven en onder lopen er door de tenten luchtslangen met gaten, die een heerlijk gelijkmatig soort warmte verspreiden. Het terrein is gelijkgemaakt met grind. Geen modder en natte voeten, zoals op grote Russische bases. Een majoor van de logistiek vraagt zich af of de Nederlandse militairen nog speciale verzoeken voor het menu zullen indienen. Dat, in een streek waar een goede maaltijd altijd weer geluk betekent. Het verschil tussen de werelden binnen en buiten het hek, met nieuw glanzend scheermesjesdraad, kan niet groter.
 Het gedeelte van de wereld dat Centraal-Azië beschouwt als zijn traditionele invloedssfeer, dat wil zeggen Moskou en Peking, is op dit moment met slechts één enkele vraag bezig: hoe lang blijven de Amerikanen in Centraal-Azië? Voor de duur van de oorlog in Afghanistan, daarmee hebben de Russen en Chinezen geen moeite. Gejubeld werd er toen de Russische president Vladimir Poetin zijn goedkeuring gaf aan het gebruik van vliegvelden in de voormalige Sovjet-Unie: 11 september had de wereld definitief veranderd. Van die stemming is inmiddels weinig over. Washington en Moskou kibbelen weer als vanouds over persvrijheid en geweld in Tsjetsjenië. De Russen worden weer op de vingers getikt, nu de oorlog in Afghanistan min of meer is gewonnen. Als bondgenoot is Moskou niet meer zo belangrijk als aan het begin van de Afghaanse campagne.
 De Russen morren over het perspectief van een verlengd Amerikaans verblijf in Centraal-Azië. Poetin zwijgt, maar de communistische voorzitter van het Russische parlement, Gennadi Selezjnov, en het hoofd van de Russische grenstroepen, generaal Totski, verwoordden onlangs wat veel Russen waarschijnlijk denken: de Amerikanen moeten weg wezen als de oorlog is afgelopen. De Chinezen zijn nog feller tegen. Manas ligt op 600 kilometer van de Chinese grens. Een prachtige plek dus voor de Verenigde Staten om het zwakke Chinese westen in de gaten te houden, waar het gezag van Peking altijd wordt betwist door lokale moslims, de zogenoemde Oejgoeren. En de Chinezen weten natuurlijk maar al te goed wat dat betekent, Amerikaanse spionage.
 Kolonel Montgomery antwoordt behendig op vragen over de toekomst van zijn basis. Hij neemt meteen de angel weg: 'Dit is geen permanente basis.' Maar dan volgt een stevig aangezet ' but ', dat weing ruimte laat voor misverstanden: 'De Amerikaanse president George Bush en de minister van defensie Donald Rumsfeld hebben gezegd dat de strijd tegen het terrorisme een langetermijncampagne is. Bovendien is er ook een humanitaire missie. We blijven zolang wij en onze bondgenoten een missie hebben te vervullen. Uiteraard zolang dat de goedkeuring heeft van het Kirgizische volk en de Kirgizische president.'
 De formele stand van zaken is dat de Amerikanen een contract hebben met de Kirgiezen dat loopt tot december. 'We bekijken of dat verlengd kan worden', bekent Montgomery na enig aandringen. Wat veel Kirgiezen betreft, is dat waarschijnlijk geen probleem. Ieder transportvliegtuig betaalt circa 7000 dollar aan landingsrechten. Dat is geen te veronachtzamen bijdrage aan een economie die voornamelijk is gebaseerd op het fokken van schapen. De Kirgiezen leveren aan de basis melk en fruit, maar ze kunnen de massale vraag absoluut niet aan.
 In de kleurrijke bazaar van de hoofdstad Bisjkek vragen de mensen zich af of het nu wel zo verstandig is om over te stappen van de ene grootmacht naar de andere. 'Zeventig jaar waren we afhankelijk. Dit gaat wéér ten koste van onze vrijheid', zegt een man die wacht op een trolleybus die ieder moment uit elkaar lijkt te gaan vallen. Vrijheid is een relatief begrip in Centraal-Azië. Persvrijheid is er nog steeds onbekend, Sovjet-Unie of niet.
 Mensenrechtenorganisaties hebben daarom veel kritiek op de Verenigde Staten. Die menen dat Washington nu landen omarmt, waar onder andere martelen in politiecellen dagelijkse praktijk is. De regering-Bush wil de regimes corrigeren. Maar zij heeft ook nog andere, hogere doelen. Amerika wil aanwezig zijn in een gebied waar twee landen met kernwapens, India en Pakistan, elkaar naar het leven staan. De hoofdprijs evenwel zijn de olie- en gasvoorraden van Centraal-Azië. Die willen de Amerikanen controleren om hun afhankelijkheid van het Midden-Oosten te verkleinen.