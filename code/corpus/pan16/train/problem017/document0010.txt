Νομίζω ότι με τη συγκεκριμένη περίπτωση ταβέρνας βρισκόμαστε αλλού και μιλάμε με άλλους όρους. Παραδοσιακή ταβέρνα, κυριολεκτικά στο κέντρο της Αθήνας, σε μια πάροδο της Αχαρνών. Και μόνον εξωτερικά να τη δει κανείς θα αντιληφθεί για τι πράγμα μιλάμε: κτίσμα πολύ πολύ παλιό, που παραπέμπει σε κουτούκι της δεκαετίας του ΄50 και που μπορεί για την εποχή του να ήταν η πολυτελής έξοδος κάποιων ανθρώπων. Άλλωστε μιλάμε για άλλες εποχές. Ο χώρος είναι αρκετά μεγάλος τόσο στο εσωτερικό, όπου διαθέτει και τζάκι, όσο και εξωτερικά ο οποίος είναι στεγασμένος. Η αλήθεια είναι ότι εσωτερικά είναι αρκετά σκοτεινά γιατί η ταβέρνα δεν φωτίζεται επαρκώς με φυσικό φως και έτσι έχεις την αίσθηση ότι έξω έχει νυχτώσει. Το αναφέρω γιατί πήγα μεσημέρι. Είναι λίγο αποπνικτικά για μεσημέρι.

Διαπίστωσα ότι παρά τα χρόνια της και την πολυκαιρισμένη εμφάνισή της έχει φανατικούς θαμώνες που μάλλον τη γνωρίζουν από γενιά σε γενιά και που πιθανότατα είναι περίοικοι. Έτσι εξηγείται το γεγονός ότι στέκει αγέρωχη στο πέρασμα των ετών και εκεί που άλλα μαγαζιά του είδους ανοίγουν και δεν προλαβαίνεις να διαπιστώσεις πότε έκλεισαν (λόγω της κρίσης), η ταβέρνα αυτή αντιστέκεται σε πείσμα των δύσκολων καιρών. Άλλωστε είμαι σίγουρη ότι θα έχουν δει.... τα μάτια της... τόσα χρόνια εκεί... δυσκολίες και δυσκολίες...!

Όλα τα παραπάνω σίγουρα σε προδιαθέτουν για ένα πράγμα: ποιότητα πιάτων, εξαιρετική εμπειρία των ιδιοκτητών στο καλό, σπιτικό, ελληνικό, παραδοσιακό φαγητό και σεβασμό στον πελάτη που τους τιμά τόσα χρόνια με την παρουσία του παρά τις σειρήνες τόσων και τόσων ταβερνών. Νομίζω ότι θα είνα πολλοί οι Αθηναίοι, κυρίως οι μεγαλύτεροι και οι παλαιότεροι, που θα τη γνωρίζουν).

Είναι ανοιχτή καθημερινά και τα σαββατοκύριακα από το μεσημέρι και έχει και ζωντανή μουσική.

Στα του φαγητού, είχα την τύχη να δοκιμάσω: 

- σαλάτα με λάχανο και καρότο

- μαρουλοσαλάτα, δροσερή

- φέτα χωριάτικη

- πατάτες τηγανιτές

- μοσχαράκι κοκκινιστό αρωματισμένο, λιώμα κυριολεκτικά, λουκούμι στο στόμα με μακαρόνια και τυράκι τριμμένο για να βάλεις όσο θέλεις. Ήταν πιάτο όλα τα λεφτά!! Θα ξαναπήγαινα μόνο γι΄ αυτό. Είχε και θεσπέσιο άρωμα.

-κόκκινο κρασί χύμα, δροσερό, εξαιρετικό, στη σωστή θερμοκρασία

- νερό σε κανάτα και ψωμί

Η εξυπηρέτηση ήταν ιδανική και πάρα πολύ "οικογενειακή", με μια οικειότητα ανεπιτήδευτη που δεν προβάλλει τον πελάτη και με μια απίστευτη προθυμία επίσης.

Οι τιμές συνοψίζονται στο εξής: πολύ πολύ προσιτές, ό, τι πρέπει για την εποχή μας. 

Αν το παλιομοδίτικο περιβάλλον δεν σας "χαλάει", να πάτε και δεν θα χάσετε!