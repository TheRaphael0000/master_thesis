Βράδυ Τετάρτης 6/1 των Θεοφανείων....
Ισως η ενδεικτικότερη μέρα να επισκεφθούμε Ινδικό... Γιατί ;
Μα επειδή τέτοια μέρα - και επιπλέον αργία - οι περισσότεροι τιμούν κυρίως την Ελληνική κουζίνα και ξεχύνονται σε εστιατόρια με σύμμαχο τον καλό καιρό και την πολύ καλή μέρα.

Σκεπτόμενοι λοιπόν.... ανάποδα είπαμε να δοκιμάσουμε ινδικό φαγητό χωρίς να πέσουμε σε πολυκοσμία, να χαλαρώσουμε και να θυμηθούμε φαγητά που είχαμε χρόνια να γευτούμε από επισκέψεις σε ινδικά εστιατόρια στο εξωτερικό και ιδιαίτερα στο Λονδίνο που κάποτε δούλεψα για κάποιο διάστημα
Αλλά επειδή έχουν παρέλθει... ουκ ολίγα χρόνια από τότε, είδαμε την επίσκεψη στο Indigo στη Γλυφάδα σαν να πηγαίναμε πρώτη φορά σε ινδικό και αφεθήκαμε σαν να είχαμε την πρώτη ethnic εμπειρία μας....

Κράτηση μέσα από το site και μάλιστα λόγω ημέρας (Τετάρτης) και 20% έκπτωση στο λογαριασμό....
Τρία πεινασμένα άτομα καταφθάνουν λοιπόν γύρω στις 21:00, όπου δύο παρέες μόνο τρώνε στον εξωτερικό (προστατευμένο) χώρο που προορίζεται για τους καπνίζοντες και κανένας στον εσωτερικό χώρο.
Μας υποδέχεται μια κοπέλα-σερβιτόρος (Ελληνίδα) με καλή διάθεση, ευχάριστη και ευγενική, χωρίς όμως χαμόγελο και κυρίως.... αγχωμένη. Στη συνέχεια μας χαιρετα και ένας έτερος κύριος ινδικης καταγωγής

Της αναφέρουμε την κράτηση και μας οδηγεί στο εσωτερικό όπου όντας μόνοι μας διαλέγουμε τραπέζι και ήδη αρχίζουμε να νιώθουμε ζεστά και φιλόξενα.
Σε αυτό συνηγορεί η πολύ ζεστή ατμόσφαιρα και ο φωτισμός του εσωτερικού χώρου, τα ξύλινα και βαριά έπιπλα, οι καναπέδες, τα μαξιλάρια και γενικά όλος ο χώρος που σε προδιαθέτει για χαλάρωση  και όχι για βιασύνες ή fast food.
Από τα ηχεία παίζει ινδική μουσική, ανάλαφρη και σε σωστή ένταση ώστε να μιλάς άνετα, χωρίς να φωνάζεις...

Στον κυρίως χώρο υπάρχουν και μεγάλοι πίνακες σε καμβά με ινδική θεματολογία που φωτίζονται με κρυφό φωτισμό και δημιουργούν μια θαλπωρή σε όλο το χώρο.
Το κάπνισμα στον εσωτερικό χώρο δεν επιτρέπεται, γεγονός που εγώ προσωπικά εκτιμώ δεόντως. Στον εξωτερικό προστατευμένο χώρο, που όμως ήταν επαρκώς θερμαινόμενος απ ότι είδαμε και αισθανθήκαμε μπορούν να εξυπηρετηθούν οι φίλοι καπνιστές ώστε όλοι να ικανοποιηθούν πλήρως με την επιλογή τους.
Τα σκεύη καθώς και τα καθίσματα "βαριά", αφήνοντας τη "σφραγίδα" τους στο χώρο, ώστε να τον καθιστούν πραγματικά ιδιαίτερο και σίγουρα να τον κάνουν αντικείμενο σχολιασμού.

Αφού τακτοποιηθήκαμε η "αγχωμένη" σερβιτόρος μας φέρνει τους ξύλινους καταλόγους και τακτοποιεί τα σερβίτσια μια και κάτσαμε σε τραπέζι τεσσάρων ατόμων.
Οι επιλογές του καταλόγου πολλές, χωρισμένες κυρίως σε ορεκτικά, λίγες σαλάτες, πιάτα μαγειρεμένα σε φούρνο ταντούρ, σούπες, διάφορα είδη ινδικών πιτών, τα γνωστά πιάτα με βάση το κοτόπουλο, πιάτα με βάση το αρνί, μερικά πιάτα με γαρίδες και ψάρι και τέλος την κατηγορία των πιάτων ρυζιού.

Διαβάζοντας προηγούμενες κριτικές χρηστών του site, είχαμε λίγο πολύ προσανατολιστεί στο τι θα θέλαμε να δοκιμάσουμε, οπότε θα έλεγα ότι η επιλογή από το μενού δεν μας δυσκόλεψε ιδιαίτερα.

Οπου χρειάστηκε, η σερβιτόρος μας εξήγησε πρόθυμα τις λεπτομέρειες και διευκρίνισε τυχόν λεπτομέρειες όπως και τον τρόπο ψησίματος, όπως και το βαθμό "καυστικότητας" των πιάτων, μας είπε δε ότι μπορούμε να ορίσουμε το πόσο καυτερά θα θέλαμε τα πιάτα μας.
Επιλέξαμε λοιπόν μια κοτόσουπα, πίτες ναν με αρνίσιο κιμά ως ορεκτικά, συνοδευτικό ρύζι των κυρίως πιάτων το μπασμάτι με σαφράν και βούτυρο, ένα κοτόπουλο μάκνι, ένα ανάμεικτο πιάτο ταντούρ και μια μπύρα

Αξίζει να σημειωθεί ότι η σερβιτόρος μας έφερε από την αρχή νερό σε κανάτα που ανανεώθηκε άλλες δύο φορές κατά τη διάρκεια της παραμονής μας.
Πρώτα μας ήρθε η κοτόσουπα, εξαιρετική θα έλεγα, ζεστή όσο θα έπρεπε, με κοματάκια κοτόπουλου που προσομοίαζαν μια κιμά κοτόπουλου και με μυρωδικά-μπαχαρικά που προσέδιδαν μια πολύ ιδιαίτερη γεύση. Επαρκές vfm στα 7,5 ευρώ.
Τα υπόλοιπα ήρθαν μετά από 15 λεπτά περίπου.

Αποτελέσματα γευστικών.... δοκιμών
Το μπασμάτι ήταν καλό χωρίς όμως να είναι κάτι ιδιαίτερο και σίγουρα είχε μαγειρευτεί αρκετή ώρα πριν, ήταν δε αρκετά "στεγνό", βελτιωνόταν όμως όταν το συνδύαζες με τις τριών ειδών σάλτσες που προσγειώθηκαν ταυτόχρονα στο τραπέζι. Θα έλεγα μάλιστα ότι είναι απαραίτητο να το δοκιμάσει κάποιος μόνο με σάλτσα, ώστε να μην νιώσει τη στεγνή γεύση. Η ποσότητα ήταν επαρκέστατη και για τους τρείς μας. Κόστος στα 4,4 ευρώ.
Το κοτόπουλο μακνι, κοκκινωπού χρώματος λόγω της σάλτσας ντομάτας που περιέχει, σερβιρίστηκε σε μικρό αλλά βαθύ δοχείο μεταλλικό, πιάτο που άρεσε και στους τρείς, καλομαγειρεμένο και με ελαφρά γεύση βουτύρου. Ποσότητα επαρκής και ικανοποιητικό vfm στα 10,5 ευρώ

Το ανάμεικτο πιάτο ταντούρ, είχε τρία κομάτια(τύπου σούβλας), από κοτόπουλο τίκα, κοτόπουλο μαλάι τίκα και αρνίσιο σις κεμπάπ. Μας σερβιρίστηκε σε πιατέλα που ήδη άχνιζε και "εσβησε" μετά από 2-3 λεπτά που ήρθε στο τραπέζι, όπως θα έπρεπε βάσει του "πρωτοκόλλου" για το συγκεκριμένο πιάτο.
Και τα τρία είδη ήταν πολύ καλά σε γεύση, καλύτερο όμως απ όλα κατά γενική ομολογία ήταν το κοτόπουλο τίκα, που ήταν μαριναρισμένο σε πικάντικη σάλτσα γιαουρτιού. Ολα αυτά είχαν στη βάση τους λίγα λαχανικά (τα περισσότερα από αυτά ήταν κρεμύδια). Αρνητικό η ποσότητα των κρεατικών, που θα την περίμενα περισσότερη για ένα πιάτο που κοστίζει 15 ευρώ. Εδώ το vfm μας τα χαλάει.
Η μικρή "αποκάλυψη" θεωρώ ότι ήταν οι πίτες ναν με κιμά, που όλοι τις θεωρήσαμε ως πολύ ιδιαίτερη γεύση και έγιναν ανάρπαστες (4 στον αριθμό στη μερίδα). Με κόστος 4,4 ευρώ, συγκαταλέγεται στην κατηγορία του επαρκούς vfm.

Συνολικό κόστος στα 44 ευρώ, αλλά με την έκπτωση του 20% λόγω ημέρας, τελική τιμή στα 35,84 ευρώ.
Σε γενικές γραμμές οι γεύσεις μας ικανοποίησαν, χωρίς να πούμε ότι τρελλαθήκαμε, σίγουρα είχαν προσεγμένη προετοιμασία και αξιοπρεπή υλικά και πολύ καλή οπτική παρουσίαση.

Η συνολική αίσθηση μας άφησε θετική αύρα, χωρίς δόσεις υπερβολής, πολύ καλή και ζεστή ατμόσφαιρα, ικανοποιητική εξυπηρέτηση που δεν την βιώσαμε όμως σε καταστάσεις πληρότητας του καταστήματος ώστε να την αξιολογήσουμε σε συνθήκες κρίσης(όταν φύγαμε στο κατάστημα εξυπηρετούνταν 6 παρέες). Σίγουρα όμως οι δύο κοπέλες που μας εξυπηρέτησαν αν και ευγενικές, ήταν σχετικά άπειρες και άφηναν να  φανεί το άγχος τους, που παρά την προσπάθειά μου να το διασκεδάσω και να τις χαλαρώσω, δεν κατέστη δυνατό. Χρειάζονται πάντως και οι δύο λίγο περισσότερη εκπαίδευση και τριβή ώστε να γίνουν περισσότερο επαγγελματίες. Αξίζει επίσης να σημειωθεί ότι ρωτηθήκαμε πώς μας φάνηκε το φαγητό, πράγμα που εκτιμώ πάντα, αλλά στη συγκεκριμένη περίπτωση διαισθάνθηκα ότι ήταν μάλον ερώτηση κλισέ και όχι ερώτηση που πήγαζε από γνήσιο ενδιαφέρον για την ικανοποίηση του πελάτη. 
Εμπειρία καλή, ιδιαίτερη, χωρίς όμως να τρελλαθώ και να επιζητώ άμεσα την επανάληψή της σε σύντομο χρονικό διάστημα

Συνολικό vfm στα 2,5/4, επικράτησε όμως η τάση να πάει προς το 3 και όχι προς το 2, εξ ού και το τελικό 3άρι, που υποδηλώνει μια αξιοπρεπή παρουσία στον κατάλογο του ask4food