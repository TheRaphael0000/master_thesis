Το κεφάλαιο «παραθαλάσσιες ψαροταβέρνες στην Αττική» είναι ένα πονεμένο κεφάλαιο, αν φέρει κανείς στο μυαλό του τις ψαροταβέρνες τύπου «παράγκα +» σε παλιές ελληνικές ταινίες (με τον Αυλωνίτη ταβερνιάρη, τον Γκιωνάκη γκαρσόν και Μπάρκουλη - Κοντού παράνομο ζευγαράκι) έρημες και μόνες, κυριολεκτικά πάνω στο κύμα. 

Τώρα πια, είτε κατηφορίσεις την πλευρά του Σαρωνικού από Ανάβυσσο μέχρι Σούνιο είτε ανηφορίσεις την πλευρά του Ευβοϊκού από Λαύριο μέχρι Ραφήνα, ο όρος «ψαροταβέρνα» συνήθως αντιστοιχεί σε ένα ημιπαράνομο κτίσμα κλεισμένο γύρω γύρω με φθηνό νάυλον, για να μπορεί ο χώρος να στεγάσει ανεξαρτήτως εποχής όσα περισσότερα πελατάκια (όπως έλεγε ο ανεπανάληπτος mihos) γίνεται. Εικόνα μονότονη και απωθητική. Γι’ αυτό θα σας μιλήσω σήμερα για μια λαϊκή ψαροταβέρνα που ανταποκρίνεται σε πολύ μεγάλο βαθμό στο πρότυπο που εγώ φαντάζομαι.

Η ονομασία ΑΓΙΟΣ ΣΠΥΡΙΔΩΝΑΣ θα φανεί ίσως παράταιρη, γιατί έχουμε μάθει σε ονομασίες τύπου ΤΟ ΜΠΛΕ ΦΥΚΙ, ΑΣΤΕΡΙΑΣ ΤΟΥ ΓΙΑΛΟΥ, ΙΧΘΥΟΣΤΑΣΙΟ και λοιπά παρεμφερή, ανήκει όμως καθαρά στην κατηγορία «nomen est omen», αφού βρίσκεται στη μέση της ομώνυμης παραλίας στο Πόρτο Ράφτη. Μπορείτε να τα βγάλετε πέρα χωρίς GPS, ο προορισμός σας βρίσκεται, όπως κοιτάμε το χάρτη, στο δεξιό άκρο του Πόρτο Ράφτη, στην έξοδο προς Βραυρώνα. Η παραλία του Αγίου Σπυρίδωνα αποτελείται από δύο κομμάτια, μήκους 200 περίπου μέτρων το καθένα, όπου μπορείτε το καλοκαίρι να κάνετε το μπανάκι σας, και ανάμεσά τους μια μικρή μύτη ξηράς με το εκκλησάκι του Αγίου Σπυρίδωνα, παλιό και αυθεντικό, που το χτυπά το κύμα. Αντιλαμβάνεστε ότι λόγω θέσης το εκκλησάκι φιλοξενεί συχνά γάμους και βαφτίσια, και η παρακείμενη ταβέρνα το σχετικό γεύμα.

Το καλό νέο: Υπάρχει άφθονος χώρος για παρκάρισμα, τόσο μπροστά στην ταβέρνα όσο και πίσω από την πλαζ (βαθμός δυσκολίας το καλοκαίρι 2, το χειμώνα 1 στα 10, γιατί 0 το σύστημα δεν προβλέπει).

Το πιο καλό νέο: Ο ΑΓΙΟΣ ΣΠΥΡΙΔΩΝΑΣ βρίσκεται χωμένος σε μια πολύ μεγάλη καταπράσινη αυλή γεμάτη δέντρα και φυτά πίσω και πλάι από την εκκλησία. Καθώς το κτίσμα είναι ισόγειο, εντάσσεται άνετα στο πέριξ φυσικό τοπίο, σε σημείο που δύσκολα το διακρίνεις από μακριά. Όταν ο καιρός το επιτρέπει, το κατάστημα μεταφέρεται στην αυλή, που είναι στρωμένη με χαλικάκι και πλάκες. Αράζεις, ρομαντσάρεις και δεν θα εκπλαγείς αν σκάσει μύτη ο Φέρμας να σε υποδεχτεί και ο Βέγγος να ξεσκονίσει νευρικά το τραπέζι. Ο χώρος είναι σκιερός, υπάρχει όμως και ένας ενδιάμεσος χώρος με φαρδύ ξύλινο στέγαστρο κατά μήκος του καταστήματος που φιλοξενεί μια σειρά από τραπέζια. 

Ο μέσα χώρος είναι η αρχική κατασκευή, με την κουζίνα στο πλάι και το τζάκι στην άλλη άκρη, που έχει προεκταθεί και κλείσει με ξύλινη πέργκολα με ξύλινη σκεπή και τζαμαρία γύρω γύρω. Τίποτε μεγαλοπρεπές, τίποτε που να ενοχλεί. Τραπέζια μεγάλα και σε καλή απόσταση μεταξύ τους, καρέκλες οι γνωστές ψάθινες στις οποίες έχουν καθίσει ο Κακαβάς και η Καλογεροπούλου. Διακοσμητικά στοιχεία λίγα (μπακίρια, θαλασσογραφίες, αποξηραμένα φυτά) και καλά. Το πιο σημαντικό είναι ότι όλο το περιβάλλον είναι καθαρό και φροντισμένο, όπως και οι τουαλέτες, που βρίσκονται στο πλάι του μαγαζιού.

Ο ΑΓΙΟΣ ΣΠΥΡΙΔΩΝΑΣ είναι οικογενειακή επιχείρηση με μπόλικα χρονάκια λειτουργίας στην πλάτη. Έτσι συγκεντρώνει σαφώς πολλούς περίοικους και τακτικούς πελάτες, οικογένειες και μεγάλες παρέες των 40+, πράγμα που γίνεται σαφές από την οικειότητα με την οποία γίνονται δεκτοί οι περισσότεροι προσερχόμενοι. Μην ανησυχείτε όμως, διακρίσεις δεν γίνονται, χαμογελαστή και πρόσχαρη υποδοχή περιμένει τους πάντες. Ο ιδιοκτήτης θα σας βοηθήσει να επιλέξετε το τραπέζι της αρεσκείας σας, θα στρώσει το καλής ποιότητας χάρτινο τραπεζομάντιλο και θα φέρει τα σερβίτσια, των οποίων θα σας κάνει εντύπωση η καλή ποιότητα.

Κατόπιν έρχεται η ώρα της παραγγελίας. Από φρέσκο ψάρι συνήθως θα βρείτε τσιπούρα, μπαρμπούνια και γόπες. Πολύ καλό και το φρέσκο καλαμάρι, εξαιρετικά ελαφρύ το τηγάνι που το φιλοξένησε. Το χταπόδι σερβίρεται κρασάτο και είναι πολύ νόστιμος μεζές (πλην όμως ακριβός, 13 €). Καλή και φρέσκια η χωριάτικη, καλύτερα τα άγρια χόρτα. Από τηγανιτά θα περιορισθείτε σε κολοκυθάκια και χερίσιες πατατούλες. Συνοδεύστε τα με καλό χειροποίητο τζατζίκι. Το χύμα λευκό κρασί είναι καλούτσικο. 

Το highlight του γεύματος έρχεται μαζί με το λογαριασμό: σπιτικό γλυκό του κουταλιού, συνήθως κυδώνι, ακριβώς αυτό που χρειάζεται για να καθαρίσει η γεύση. Ο λογαριασμός είναι, όπως πάντα σε τέτοια μαγαζιά, συνάρτηση των επιλογών και του μεγέθους της παρέας. Φθηνός ο ΑΓΙΟΣ ΣΠΥΡΙΔΩΝΑΣ δεν μπορώ να πω ότι είναι, ούτε όμως και αδικαιολόγητα ακριβός, για ένα γεύμα με σαλάτα, ορεκτικά και φρέσκο ψάρι θα πρέπει να υπολογίσετε πάνω από 30 ευρώ το άτομο, χωρίς χοντρό ψάρι εύκολα πέφτετε στα 20 με 25. 

Συγκρινόμενο ωστόσο με τα υπόλοιπα ψαρομάγαζα της περιοχής θεωρώ ότι υπερέχει ως συνολικό πακέτο (θέση παντός καιρού, στήσιμο και κουζίνα). Τι να γίνει, η ψαροφαγία ποτέ δεν ήταν φθηνή σ’ αυτή τη χώρα όπου η πρώτη ύλη θεωρητικά αφθονεί. Αν σας φέρει ο δρόμος, ιδίως άνοιξη η φθινόπωρο, μη διστάσετε. Βοήθειά σας!