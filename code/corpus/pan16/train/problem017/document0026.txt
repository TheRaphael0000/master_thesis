Λοιπόν έχουμε και λέμε....
Βράδυ Σαββάτου 16/1 γύρω στις 21:45 καταφθάνουμε στο Μαχαιροπήρουνο μετά από έξοδο για σινεμά, δύο άτομα.

Για λόγους ασφαλείας είχαμε κάνει κράτηση, η δε επιλογή μας έγινε κατόπιν σύστασης φίλου που το επισκέφθηκε κατά τις ημέρες των γιορτών.
Η... πρόκληση μεγάλη... Στο αγαπημένο μας site δεν υπήρχε ούτε μια κριτική...
Εξοχα σκέφτηκα, μου έτυχε να είμαι ο πρώτος από τα μέλη που θα γράψει κριτική.
Η μήπως να το ξανασκεφτώ ;

Ο κύβος ερίφθη... και πέρασα την πόρτα και αποφάσισα να γράψω την πρώτη κριτική.

Το εστιατόριο που ανήκει στην κατηγορία της μοντέρνας κουζίνας/μουσικού μεζεδοπωλείου, είναι σχετικά νέο - εξόσων μπορώ να θυμηθώ - και βρίσκεται στη Λεωφόρο Ελ. Βενιζέλου στη Νέα Σμύρνη, πολύ κοντά στην κεντρική πλατεία της Νέας Σμύρνης. στον αριθμό 57.

Πρόκειται στην ουσία για μια μονοκατοικία, η οποία αναπτύσσεται σε ένα επίπεδο, υπερυψωμένο από το δρόμο, ενώ παράλληλα διαθέτει και αυλή ικανή να φιλοξενήσει κατά τους καλοκαιρινούς μήνες ένα λογικό αριθμό τραπεζοκαθισμάτων
Κατά την είσοδό μας, μας υποδέχτηκε μια από τις σερβιτόρες, όπου μας υπέδειξε δύο από τα τραπέζια που είχε διαθέσιμα βάσει της κράτησης για να επιλέξουμε, οπότε επιλέξαμε ένα κεντρικό στο κατάστημα σε αρκετά ζεστή περιοχή.

Ο χώρος, σε σχετικά χαμηλό και ζεστό φωτισμό, με έντονη την κυριαρχία του ξύλου, τόσο στα τραπεζοκαθίσματα, όσο και στη διακόσμηση, όπου στο μεγαλύτερο τμήμα της κυριαρχούν συνθέσεις με κλαδιά και ξύλα, δημιουργώντας μια αρκετά ζεστή ατμόσφαιρα, συνεπικουρούμενη από διάφορα μαγειρικά σκεύη και μαχαιροπήρουνα, τα οποία εντάσσονται σε κατάλληλες γωνιές και τοίχους, ώστε να δημιουργούν ένα όμορφο αισθητικά και πρωτότυπο ντεκόρ

Στον ένα τοίχο, υπάρχουν δύο "ηλεκτρικά τζάκια" σε μια προσπάθεια να δημιουργηθεί "ατμόσφαιρα" και σε μια από τις γωνιές του κυρίως χώρου, βρίσκονται μουσικά όργανα για τις live βραδιές που διοργανώνονται κάθε Παρασκευή και Σάββατο βράδυ καθώς και Κυριακή μεσημέρι

Την ώρα που μπήκαμε υπήρχαν μόνο δύο παρέες, πράγμα που μας έκανε εντύπωση για Σάββατο βράδυ, αλλά αργότερα αποδώσαμε τη σωστή εξήγηση με βάση το χρονισμό που γέμισε το μαγαζί.

Οι κατάλογοι ήρθαν πολύ γρήγορα, από την εξυπηρετική σερβιτόρα που μας υποδέχθηκε, η οποία μας ενημέρωσε και για μια ακόμα επιλογή που δεν αναγραφόταν στο μενού ώστε να την έχουμε υπ όψιν μας, ως ορεκτικό ημέρας.

Ο κατάλογος επαρκής, με έμφαση στα κρεατικά καθώς και με διάφορα είδη κρύων και ζεστών ορεκτικών, σαλάτας και με 2-3 επιδόρπια, προσπαθώντας να κρατήσει μια ισορροπία στα πιάτα και στις επιλογές, ώστε να μην κουράζεται κάποιος να διαβάζει και από την άλλη να έχει μια επαρκή ποικιλία να διαλέξει χωρίς να φύγει δυσαρεστημένος

Λόγω πρώτης επίσκεψης, αποφασίσαμε να πάρουμε ένα κρητικό ντάκο και μια ποικιλία κρεατικών, ώστε να διαμορφώσουμε σχετικά σφαιρική άποψη για τα περισσότερα από τα κρεατικά που σερβίρονται στο μαγαζί.

Η παραγγελία δόθηκε σε έτερο νεαρό σερβιτόρο που ήρθε σε λίγο, αφού προηγουμένως μας ήρθε νερό σε κανάτα, το οποίο μάλιστα μας σερβιρίστηκε στα ποτήρια μας.

Εκτοτε, το εστιατόριο άρχισε σιγά σιγά να γεμίζει με κόσμο, οπότε τα δύο διπλανά μας τραπέζια ήδη γέμισαν μέχρι την ώρα που παραγγείλαμε. Μαζί όμως, άρχισε να... γεμίζει και η,,,, μύτη μας από τα πρώτα τσιγάρα που άρχισαν να ανάβουν (παρά το γεγονός ότι πουθενά φυσικά δεν υπήρχαν τασάκια, ενώ υπήρχαν μάλιστα και εμφανέστατα σήματα περί απαγόρευσης του καπνίσματος, τόσο εσωτερικά όσο και στην είσοδο της κεντρικής πόρτας από την οποία μπαίνεις στο κατάστημα).

Επειδή, διαισθανθήκαμε τι θα ακολουθούσε, ζητήσαμε από το σερβιτόρο να μας αποσαφηνίσει εάν το κατάστημα τηρούσε όντως την εν λόγω πολιτική (ως όφειλε και ως διατυμπάνιζε με τις επιγραφές του) και εκεί ο υπεύθυνος που ανέλαβε να μας.... αντιμετωπίσει, παραδέχτηκε... ψελλίζοντας ότι λόγω της ζωντανής μουσικής το βράδυ, επιτρέπουν τα... πάντα, οπότε δεν μπορούν να κάνουν κάτι για την περίπτωσή μας.

Η συνέχεια... γνωστή, δηλ ζητήσαμε εάν τελικά υπάρχει χώρος για μη καπνίζοντες, γιατί η βραδιά προμηνυόταν να εξελιχθεί σε μεγάλο ντουμάνι, με ό, τι αυτό συνεπάγεται.

Οντως, η λύση βρέθηκε και αυτή ήταν ο πίσω χώρος του καταστήματος, που στην ουσία ήταν πρώην αυλή-πρασιά πιο πρόχειρα κλεισμένη (και με τζάμια), ο οποίος προοριζόταν για μη καπνίζοντες, χωρίς όμως και αυτό να μπορέσει να μας το εγγυηθεί η διεύθυνση του καταστήματος όπως μας τόνισε, εάν το μαγαζι γέμιζε και εκεί με καπνιστές!!!!

Πήραμε το ρίσκο της μετακίνησης, μια και η ώρα ήταν μόλις 22:00, οπότε προτιμήσαμε την πίσω κλειστή αυλή από ένα επιπλέον καθαριστήριο των ρούχων που φορούσαμε γιατί μάλον σίγουρα θα το.... χρειαζόμασταν επιλέγοντας τελικά την παραμονή μας παρά την πρόωρη αποχώρηση από το κατάστημα

Ο πίσω χώρος, ήταν άνετος, ζεστός, θερμαινόμενος από ένα κεντρικό μανιτάρι και από δύο μεγάλους πομπούς ηλεκτρικούς, και διέθετε περί τα 13-15 τραπέζια, συνόρευε δε με τις καθαρές τουαλέτες (κατόπιν επίσκεψης)

Οι δύο ντοματούλες στη βαθμολογία κόπηκαν αναλογικά από τη βαθμολογία του χώρου, γιατί τελικά για μια ακόμη φορά οι μη καπνίζοντες έπρεπε να απομακρυνθούμε από τον κυρίως χώρο του μαγαζιού και να μην έχουμε πιά καμιά οπτική και άμεση επαφή με την επικείμενη live διασκέδαση του καταστήματος και να αισθανθούμε ότι είμασταν σε.... καραντίνα. Καθ όλη τη διάρκεια της παραμονης μας στο χώρο, έριχναν και καμιά ματιά στο χώρο αυτό (ανά δέκα λεπτά περίπου), ώστε να δούν εάν χρειαζόμαστε κάτι.

Aξίζει να σημειωθεί ότι μέχρι που φύγαμε, είμασταν οι μόνοι πελάτες στον πίσω αυτό χώρο, μια και όλοι οι υπόλοιποι είχαν ήδη.... συμβιβαστεί με την ιδιαιτερότητα του καταστήματος που ενώ απαγόρευε παντού το κάπνισμα, από την άλλη το δεχόταν..... αδιαμαρτύρητα. Θέλω να πιστεύω ότι δεν ήμασταν οι μόνοι μη καπνιστές, απλά οι υπόλοιποι προφανώς αποδέχονταν το.... αναγκαίο κακό.

Καθ όλη τη διάρκεια της παραμονής μας, η μουσική που έπαιζε ήταν ελληνική (λαϊκά), θα περίμενα όμως καλύτερη ποικιλία, και έντεχνο και νεότερα, ώστε να καλύψει περισσότερα γούστα. Βέβαια, ο συνδυασμός με το μετέπειτα live πρόγραμμα, ίσως να κάλυπτε το κενό αυτό. Στο κατάστημα υπάρχουν ακόμα 3 monitors, όπου εμφανίζονται φωτογραφίες από τις live εμφανίσεις, οι οποίες εναλλάσσονται καθ όλη τη διάρκεια. 

Τώρα στα του φαγητού.
Ο ντάκος ήταν ένα μεγάλο ατόφιο κομμάτι παξιμαδιού με όλα τα σχετικά υλικά (ξινομυζήθρα, ντομάτα, ελιές και κάπαρη). Συνηθισμένη γεύση και θα έλεγα μάλον προς το αδιάφορη, ελαφρά παγωμένος. Μια μικρή λεπτομέρεια: η κάπαρη δεν είχε καθόλου γεύση, ούτε ανέδιδε την αίσθηση του αλατιού, ήταν σαν να μην υπήρχε στο πιάτο. Τιμή στα 5,8 οριακά αποδεκτό vfm ως προς την τιμή σε σχέση με την ποιότητα.

Οσον αφορά την ποικιλία, αυτή περιελάμβανε τρια κομάτια μπριζολάκια χοιρινά, ένα κομάτι φιλέτο κοτόπουλο, ένα κομάτι μπιφτέκι γαλοπούλας, δύο κομάτια μοσχαρίσια μπιφτέκια, ένα λουκάνικο, πιτούλες καλαμποκιού, μια ψητή πράσινη πιπεριά και σε ξεχωριστό πιάτο οι συνοδευτικές πατάτες.

Τα μπιφτέκια ήταν αποδεκτά χωρίς η γεύση τους να είναι κάτι το ιδιαίτερο, με λίγα σχετικά μυρωδικά, τα καλύτερα ήταν τα χοιρινά μπριζολάκια, ζουμερά όσο έπρεπε, ψημένα χωρίς να είναι καμένα και αρκετά τρυφερά χωρίς λίπος.

Το φιλέτο κοτόπουλου ήταν καλό αλλά πολύ "στεγνό", ενώ το λουκάνικο ήταν ζουμερό αλλά χωρίς και αυτό να είναι ιδιαίτερη γεύση που να πείς ότι θα ξαναπήγαινες μόνο για αυτό. 

Η μερίδα πατάτες ήταν επαρκής σαν ποσότητα, όχι προτηγανισμένες και λεπτοκομένες. Τιμή στα 23,8 ευρώ, αποδεκτή ως vfm, χορταστική για δύο άτομα που έχουν όρεξη, αλλά σε γενικές γραμμές δεν μας άφησε τέτοια  γεύση που να πούμε ότι θα επιζητούσαμε γρήγορη επανάληψη για να το ξαναδοκιμάσουμε. Με λίγα λόγια, η γεύση της ποικιλίας ήταν "flat" ώστε να ικανοποιεί τα περισσότερα γούστα των πελατών, χωρίς όμως να διαφέρει και να έχει δική της προσωπικότητα

Το νερό ανανεώθηκε, δύο φορές, κέρασμα μηδέν στο τέλος (φάουλ και αυτό κατά τη γνώμη μου)

Η εξυπηρέτηση από το προσωπικό ήταν καλή, ευγενική και τυπική, για μια όμως ακόμη φορά διαπίστωσα πόσο δύσκολο είναι σε αυτή τη χώρα να υπάρχει χαμόγελο κατά την εξυπηρέτηση, πράγμα που εγώ εκτιμώ δεόντως και προσπαθώ να το... προκαλώ στους άλλους, δείχνοντας από πλευράς μου πάντα μια καλοπροαίρετη διάθεση και φροντίζοντας να χαμογελώ πρώτος ώστε να δίνω το αντίστοιχο κίνητρο. Μάλλον και εδώ θέλει αρκετή δουλειά το προσωπικό σε αυτόν τον τομέα.

Απόδειξη κόπηκε κανονικότατα και η αναχώρησή μας ήταν γύρω στις 23:15. Την ίδια ώρα και ενώ διασχίζαμε τον κυρίως χώρο του μαγαζιού, διαπιστώσαμε του λόγου το αληθές, δηλ ότι ο εσωτερικός χώρος είχε αρκετό καπνό και φασαρία, την ώρα δε αυτή ο, καλλιτέχνης με τους μουσικούς ετοιμαζόταν για το live πρόγραμμα, οπότε η κριτική μου στερείται αυτού του στοιχείου. Ακόμα και οι υπεύθυνοι του καταστήματος και οι φίλοι τους, στο πίσω μέρος του κυρίως εσωτερικού χώρου κάπνιζαν.... μετά μανίας

Συνοψίζοντας, η βαθμολογία της γεύσης θα ήταν στα 2,5/4, όπως και στην εξυπηρέτηση για τους λόγους που ανέφερα παραπάνω όπως και για την ανυπαρξία κεράσματος, οπότε τη μοίρασα αναλόγως, η δε εμπειρία μου από το χώρο, σίγουρα επηρεάστηκε από την αντιμετώπιση στο θέμα του καπνίσματος, που ίσως κάποιον άλλο χρήστη να μην τον απασχολεί ιδιαίτερα. Στο συνολικό vfm αμφιταλαντεύτηκα μια και η δικαιη βαθμολογία ήταν 2,5/4, αλλά επικράτησε η σχετική επιείκεια για τις τρείς ντοματούλες.

Το live πρόγραμμα είναι σίγουρα ένας σημαντικός παράγοντας, αλλά νομίζω ότι η βαρύτητα εξακολουθεί να είναι στις γεύσεις και στην ατμόσφαιρα, ως βασικά στοιχεία άσκησης κριτικής

Μάλον δεν θα επανερχόμουν μετά από μεγάλο διάστημα για δεύτερη κριτική μια και η τήρηση η μη της απαγόρευσης του καπνίσματος κατά τη διάρκεια των γευμάτων, παίζει μεγάλο ρόλο για μένα...