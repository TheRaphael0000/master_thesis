Πολύ ωραίος χώρος, μεγάλος, με απλωμένα τραπεζοκαθίσματα και γεμάτος από ρετρό διακοσμητικά αντικείμενα, όπως κουτιά κονσέρβας, ζυγαριές, καντάρια και σκεύη αντίκες. Το χώρο επίσης πλαισιώνουν βιτρίνες με τυροκομικά, αλλαντικά, κρεμαστά σκόρδα και κρεμμύδια, παστά κ. ά. Κυριαρχεί το κόκκινο και το λευκό χρώμα. Συνοψίζοντας, θα έλεγα ότι είναι αρκετά κουκλίστικος και με γούστο διακοσμημένος. 

Το μαγαζί βρίσκεται σε πεζόδρομο με αποτέλεσμα να μην υπάρχει θόρυβος από διερχόμενα αυτοκίνητα. Εξωτερικά, περιτριγυρίζεται από ζαρντινιέρες στολισμένες με φωτάκια που ομόρφαιναν ακόμη περισσότερο το χώρο και δημιουργούσαν μια ατμόσφαιρα αρκούντως ρομαντική και μέσα στο κλίμα των ημερών. 

Τη βραδιά που επισκεφτήκαμε το μεζεδοπωλείο, λόγω της εορταστικής περιόδου, μας περίμεναν στην είσοδο δίσκοι με κουραμπιέδες και μελομακάρονα για καλωσόρισμα. 

Ο κατάλογος του μαγαζιού διαθέτει μια εξαιρετικά μεγάλη ποικιλία ορεκτικών και μεζέδων, καθώς το μαγαζί είναι κατά βάση μεζεδοπωλείο, αρκετοί από τους οποίους είναι αρκετά πρωτότυποι και αποτελούν πρόκληση με τους γευστικούς συνδυασμούς τους. Θα έλεγα -χωρίς διάθεση υπερβολής- ότι είναι κάποιοι gourme με δημιουργικές πινελιές. Είχαμε την ευκαιρία να δοκιμάσουμε αρκετούς από αυτούς. Εκτός από τα κλασικά κρεατικά της ώρας θα εντοπίσετε στον κατάλογο και πιάτα όπως, καπνιστή Μπριζόλα με ανανά, τηγανόπιτα με ποντιακά φύλλα, μανιταράδα, μελιτζάνες ιμάμ αλλά και λαχανοντολμάδες. Γενικά μείναμε όλοι μας ευχαριστημένοι από τη γεύση, τη νοστιμιά, την ποιότητα, την ποσότητα αλλά και συνολικά από την πανδαισία εκείνης της βραδιάς. Αναλυτικότερα: 

Στην αρχή έφτασε στο τραπέζι μας ως καλωσόρισμα ζεστή σούπα με κολοκύθα η οποία -εκτός από τη νοστιμιά της- ήταν ό, τι έπρεπε, για να ξεκινήσει η βραδιά μας εκείνη την παγωμένη νύχτα. Η συνέχεια ήταν εξίσου ενδιαφέρουσα:

- μανιτάρια γεμιστά με σκόρδο, πολύ ιδιαίτερα, χωρίς όμως την έντονη μυρωδιά και γεύση του σκόρδου το οποίο άφηνε μια ελαφριά νοστιμιά

- ποντιακή πίτα με παντσέτα, πιπεριά και κρεμμύδι. Με κίνδυνο να αδικήσω τα υπόλοιπα πιάτα θα τολμούσα να πω ότι ήταν το καλύτερο κατά τη γνώμη μου: πίτα με ζύμη ελαφριά και μαλακή, αλάδωτη, τεράστια και χορταστική, με την πιπεριά να δίνει τον τόνο της γεύσης. Ήταν πραγματικά εξαιρετική!

- κεμπαμπάκια τυλιγμένα σε πιτάκια, ιδιαίτερα αρωματισμένα και το δεύτερο -κατά τη γνώμη μου- καλύτερο πιάτο. Ήταν πεντανόστιμα.

- μπουρεκάκια που έλιωναν στο στόμα

- ριζότο με μανιτάρια, σωστά χυλωμένο, κατέφτασε αχνιστό και ξεχείλιζε από γεύση. Θα μπορούσαν να το φάνε και 2 άτομα.

- πατάτες τηγανιτές που ήρθαν με συνοδεία τριμμένου τυριού

- τυρί γάιας (ή κάπως έτσι, δεν θυμάμαι ακριβώς την ονομασία του) με ντομάτα. Το συγκεκριμένο το πήραμε, για να δοκιμάσουμε κάτι διαφορετικό και μας αποζημίωσε με τη γεύση του.

- ποικιλία λευκού και μαύρου ψωμιού

- νερό σε κανάτα

- κόκκινο κρασί χύμα

- κόκα κόλα

Γενικά όλα τα πιάτα ήταν χορταστικά. Η ποικιλία του καταλόγου με πρωτότυπα συνδυασμένους μεζέδες και μοντέρνες παρεμβάσεις ήταν μεγάλη και δεν ξέραμε τι να πρωτοδιάλεξουμε. Πήραμε μια αντιπροσωπευτική ποικιλία και ικανοποιηθήκαμε. Στα συν του μαγαζιού η πολύ όμορφη παρουσίαση των πιάτων. Εννοείται ότι σκάσαμε από το φαγητό και πήραμε μαζί μας πακέτο.

Ως προς την εξυπηρέτηση, αυτή συνοψίζεται σε μία λέξη: άψογη! Οι σερβιρόροι ήταν πολύ καλά παιδιά, πρόθυμα και εξυπηρετικά, μας σκλάβωσαν στην κυριολεξία με τη συμπεριφορά και τον επαγγελματισμό τους.

Στο τέλος το κέρασμα ήταν παστάκια σοκολάτας, φρεσκότατα και άπαιχτα και λικέρ σοκολάτας χειροποίητο το οποίο ήρθε σε μπουκαλάκι, για να βάλουμε όσο θέλουμε. Μάλιστα ο σερβιτόρος προθυμοποιήθηκε να μας ανανεώσει το μπουκαλάκι, όταν διαπίστωσε ότι το τιμήσαμε δεόντως!

Για όλα τα παραπάνω πληρώσαμε 18 ευρώ το άτομο περίπου! Νομίζω ικανοποιητικά έως άριστα. Το μαγαζί άφησε σε όλους μας τις καλύτερες εντυπώσεις! Μπράβο τους!