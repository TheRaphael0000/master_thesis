Πρώτη κριτική για φέτος, να ευχηθώ καλό 2016 σε όλους! 

Ο Πεινασμένος Ελέφαντας είναι ένα πολύ καινούργιο μεζεδοπωλείο, με ζωή μόλις 2 μηνών, μεταξύ Γκύζη και Αμπελοκήπων, με πολλά υποσχόμενο κατάλογο. Διαβάζοντάς τον, πεινούσα κιόλας, είχα ενθουσιαστεί. Αχά, σκεφτόμουν, να λοιπόν ένα ψαγμένο μεζεδοπωλείο, με διαφορετικές –πολύ διαφορετικές όμως- γεύσεις, με πειράγματα σε κλασσικά πιάτα και με μεγάλη επιλογή από ρακές και αποστάγματα. 
Κανονίσαμε, 4 άτομα, και πήγαμε. 

Πίσω από τον Άρειο Πάγο, εκεί που αρχίζουν οι ανηφόρες, σε σημείο με αρκετά άνετο πάρκινγκ, βρίσκεται το μαγαζί, που εσωτερικά δεν έχει κάποιο ιδιαίτερο χαρακτήρα, πλην των μεγάλων επιτοίχιων prints με έγχρωμους και μονόχρωμους ελέφαντες, που είναι πολύ συμπαθητικοί. 

Το μενού είναι τυπωμένο μπροστά σου ως σουπλά, και τριών μεγεθών βαζάκια έχουν το ρόλο ποτηριών. Χαριτωμένη ιδέα. 

Πήραμε: 
-Γιαουρτλού γαρίδας. Ακούγεται πολύ ενδιαφέρον, πρόκειται για γαρίδες γκριλαρισμένες με σάλτσα κόκκινη και γιαουρτιού, πάνω σε πίτα. Καλό ήταν, όχι κάτι ιδιαίτερο όμως. 

-Χούμους με καραμελωμένα κρεμμύδια. 

-Ταμπουλέ με σύγλινο. Υποτίθεται πως υπήρχαν και εσπεριδοειδή στο ταμπουλέ, που όμως δεν "ακούγονταν" καθόλου. Περιμέναμε πιο πολύ πράσινο, η γεύση σχετικά επίπεδη.

-Πιτάκια Καισαρείας. Αρκετά νόστιμα. 

-Σπετζοφάι με σαφράν, σιναπόσπορο και κάρρυ. Είχε πολύ καλές προοπτικές αυτό το πιάτο, όμως νομίζω πως κάπου στην παχύρρευστη σάλτσα χάθηκαν αρκετές.

-Παντσέτες με ρακόμελο με κυβάκια πατάτες τηγανητές. Χοντροκομμένες και με αρκετό λίπος οι παντσέτες, ωραίες οι πατάτες, παραγγείλαμε και 2η απ' αυτ΄΄ες.

Πήραμε τη house ρακή, που ήταν αξιοπρεπέστατη, και άσπρο κρασί χύμα που ήταν επίσης καλό. 
Η εξυπηρέτηση εξαιρετική, ευγενέστατο προσωπικό και κέρασμα ρακή.  

Οι τιμές του, πραγματικά πολύ χαμηλές. Φάγαμε και χορτάσαμε με €42, 4 άτομα. Όμως οι αδυναμίες είναι ακόμα πολύ εμφανείς. Αν και ήμασταν η μόνη παρέα στο μαγαζί εκείνες τις ώρες, όταν φύγαμε τα ρούχα μας μύριζαν έντονα τηγανίλα και φαγητίλα. Φάουλ μεγάλο, ειδικά για καινούργιο μέρος. Επίσης, σκέπτομαι ν’αρχίσω να κόβω συλλήβδην μια ντομάτα από το χώρο, δεν πάει να είναι σούπερ κατά τ’ άλλα, στα μαγαζιά που επιμένουν να επιτρέπουν το κάπνισμα.  Κάποτε πρέπει να γίνει κι αυτό σ’αυτή τη χώρα, δηλαδή να σταματήσει επιτέλους το κάπνισμα στα εστιατόρια (μεταξύ πολλών άλλων). 

Συμπέρασμα: αρκετά φοιτητικού κόνσεπτ, και περνώντας ακόμη τις πρώτες εβδομάδες του, το εν λόγω μεζεδοπωλείο, έχει περιθώρια βελτίωσεων.