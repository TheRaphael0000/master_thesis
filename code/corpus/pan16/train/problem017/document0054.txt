"Μες τη υπόγεια την ταβέρνα, μες σε καπνούς και σε βρισιές... "
Ευτυχώς δεν επαληθεύτηκαν 100% οι στίχοι. 

Βραδάκι Πέμπτης και επιλέγουμε κουτούκι. Τι πιο καλή ιδέα από την Υπόγεια Ταβέρνα της Οιναποθήκης? Τον χειμώνα για δυό τρείς μήνες τους βρίσκεις εκεί και όχι στο κυρίως μαγαζί τους. Η είσοδος γίνεται από την Αρκτίνου 8, με εμφανές το όνομα, Υπόγεια Ταβέρνα. Κατεβαίνεις μερικά σκαλάκια και βλέπεις μια κλειστή σιδερένια πόρτα. Καταφύγιο για καιρό πολέμου? μπορεί, πάντως από τον μεγάλο σεισμό του '81 την γλίτωσε ενώ όλο το υπόλοιπο κτήριο κρίθηκε ακατάλληλο.

Μας άνοιξαν ευγενικά την πόρτα και μας οδήγησαν στον κυρίως χώρο. Χαμηλοτάβανος, με τζάκι αναμμένο στο βάθος, περίπου 10 τραπέζια, τα πιό πολλά τεσσάρια σε καλή και άνετη διάταξη. Η διακόσμηση είναι μπουκαλοκεντρική, δηλ. τύπου κάβας, με όρθια κατανεμημένα ανά περιοχή παραγωγής μπουκάλια, υπάρχουν και βάσεις με μπουκάλια σε κλίση για να βρέχουν τον φελλό τους, προφανώς τα κόκκινα.
Εδώ θα ρθεις για το κρασί, είναι ο Βασιλιάς που θα κλέψει την παράσταση, το φαγητό έχει δευτερεύοντα ρόλο.

Εμείς είμασταν δύο ζευγάρια χωρίς οινικές αναστολές, και ο Θανάσης που ανάλαβε να μας ξεναγήσει στον Ελληνικό αμπελώνα, αλλά μας έδωσε και πληροφορίες για το μαγαζί, μας τόνισε ότι όχι μόνο δουλεύουν με ελληνικά οινοποιία, αλλά και οι ποικιλίες πρέπει να είναι Ελληνικές. Δηλ. προτιμάμε ελληνικά Χ 2.
Δεν θα βρείς, Chardonnay, Sauvignon blanc, Merlot ή Cabernet Sauvignon.
Αυτό έχει μιά μεγάλη γοητεία, κυρίως όταν πιάνεις στα χέρια σου τον πολυσέλιδο κατάλογο. Αναφέρω μερικές ποικιλίες δικές μας, Πλυτό, Μαλαγουζιά, Μοσχάτο Αλεξανδρίας, Μοσχάτο σπίνας!, αλλά και σε κόκκινα Κοτσιφάλι, Λιάτικο, Νεγκόσκα και πολλά άλλα, γνωστά και άγνωστα.

Μόλις καθήσαμε μας έβαλε στο κλίμα με κερασμένη Μαλαγουζιά Μονεμβασιάς, δοκιμάσαμε όλοι και τα αρώματα ήταν έντονα για κρασί που θα μας άνοιγε τον οινικό μας δρόμο. Άριστη πρώτη εντύπωση.
Ψαχτήκαμε λίγο με τον κατάλογο, αλλά μας κέρδισε η πρόταση του Θανάση που έχει ιδιαίτερη αδυναμία στην Ικαρία. Μπεγλέρι Τσαντίρη, για να ξεκινήσουμε με λευκό, πιό δυνατή και έντονη γεύση από την Μαλαγουζιά, δεν διέκρινα το ίδιο έντονο άρωμα. Βέβαια η Μαλαγουζιά στα λευκά είναι μέσα στο top3 για μένα.
Το μπεγλέρι είναι η λευκή ποικιλία της Ικαρίας, όπως η Ρομπόλα στην Κεφαλονιά, από αμπελώνες σε ημιορεινές περιοχές σε καλή οξύτητα 12,5%.

Αντίθετα με τον πλούσιο και υπέρ επαρκή κατάλογο κρασιών, το μενού έχει πέντε κυρίως πιάτα, πέντε ορεκτικά και κανένα δυό σαλάτες.
Κάποια πιάτα που είχα διαβάσει σε παλιότερες κριτικές δεν υπήρχαν και είχαν αντικατασταθεί με νέα. Καλό είναι αυτό, να εξηγούμαστε.
Επιλέξαμε να ξεκινήσουμε με το κολοκάσι, Ικαριώτικο πιάτο με ρίζα κάποιου λαχανικού, σελινόριζα? σε στυλ πατατοσαλάτας. Δεν μας ενθουσίασε, μερικά κομμάτια κρατούσαν και λίγο. Ακολούθησε σουφλέ πράσου, τέλεια ισορροπία κίτρινου τυριού στην βάση, του γλυκίζον λαχανικού και της κρέμας. Επαναλήφθηκε.
Πήραμε και την σαλάτα Οιναποθήκη, λόλα ρόκα ρόδι, αξιοπρεπής χωρίς εξάρσεις.

Όλα τα ορεκτικά στά 6,30€. Το καλαθάκι με το ψωμάκι χρεώθηκε 4Χ1€, και ήταν ένα ζυμωτό αφράτο ψωμάκι με έντονη την οσμή του γλυκάνισου.
Από κυρίως τα παραγγείλαμε όλα εκτός του λουκάνικου, αφράτο σπιτικό παστίτσιο, καθαρισμένα κομμάτια μπουτιού γαλοπούλας σε μια τέλεια σαλτσούλα με έναν άψογο πουρέ γλυκοπατάτας, τηγανιά χοιρινή με τυριά και πιπεριές πολύ μαλακό το κρέας και νόστιμο, τέλος αδικήθηκε το κοκκινιστό μοσχάρι με τα λαχανικά του, γιατί πλέον είχαμε χορτάσει.
Το κόστος των κυρίως από 7,20-9€.

Τα κυρίως τα συνοδέψαμε με το Angel's heart που δεν είναι τραγούδι, αλλά ένα από τα υπέροχα κρασιά της Γουμένισσας. Μονοποικιλιακό της σπάνιας ποικιλίας Νεγκόσκα, στην προσιτή τιμή των 24€ το μπουκάλι.
Φάγαμε πολύ καλά, αλλά θα δυσκολευτώ να ξαναπάω με το ίδιο μενού, θα πρότεινα στον σεφ να φτιάξει δυό ή τρία στάνταρ μενού ώστε ούτε η κουζίνα να μην πελαγώσει και ο πελάτης να έχει πιό πολλές επιλογές. 
Μπορεί ας πούμε να μας προτείνει μενού για λευκό κρασί ή για κόκκινα ή για πρώτο λευκό και μετά κόκκινο, όπως κάναμε εμείς, με τιμές από 15-25 € το άτομο.
Με αυτό τον τρόπο θα αναδειχθεί και καλύτερα το κρασί, άλλωστε δεν μπορείς να τρως μοσχάρι με ρετσίνα!

Ακολούθησαν δυό μεγάλα λαχταριστά γλυκά, ένα τζισκέικ και ένα παγωμένη σοκολάτα με τζίντζερ αν δεν απατώμαι.
Μαζί με τα κερασμένα γλυκά, έφτασε και κερασμένος επιδόρπιος οίνος, σε ποτήρια σαμπάνιας.
Μας σκλαβώσανε με τόσα κεράσματα.
Να πω και για την μουσική ότι παρά την χαμηλή ένταση της, δένει απόλυτα με τον χώρο, κυρίως ρεμπέτικα.
Στο μαγαζί φτάσαμε στις 9.30 περίπου, στα τρία ή τέσσερα τραπέζια που ήμασταν δεν είδα κάποιον να καπνίσει, κατά τις 11.00 όμως, μας ανακοίνωσε ο Θανάσης ότι μια παρέα "επωνύμων" που μόλις είχαν έρθει, του ζήτησαν να καπνίσουν. Κρατάω μικρό καλάθι για το "επωνύμων" και κάτι τέτοια με βγάζουν από τα ρούχα μου.

Βέβαια, μες την υπόγεια την ταβέρνα, δεν θες καπνό? 
Ευτυχώς Θανάση δεν μας αρχίσανε στις βρισιές για να επαληθευτεί 100% ο Βάρναλης.
Δικαιούμασταν μια έκπτωση λόγω site, που δεν την είδαμε στον λογαριασμό, αλλά μετά από τόσα κεράσματα, respect.
Προτείνεται για άμεση επίσκεψη.