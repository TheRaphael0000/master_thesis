Κύπελλο Ελλάδος βόλευ 2015-2016 part 2...

Η κλήρωση αυτή τη φορά μας φέρνει αντιμέτωπους με τον Φοίβο Μελισσίων, ομάδα χαμηλότερης κατηγορίας από εμάς οπότε αναγκαστήκαμε να παίξουμε εκτός έδρας. Εγώ δε, έτρεχα σαν παλαβός για να προλάβω από τη δουλειά μου...

Μπαίνοντας στα αποδυτήρια για να αλλάξω αντικρύζω τους συμπαίκτες μου να συζητούν για την τοποθέτηση του αγώνα μας σε ιντερνετική εταιρία στοιχήματος και με έκπληξη διαπιστώνουμε πως μας έδιναν για σούπερ αουτσάιντερ στα διάφορα ειδικά στοιχήματα (τελικός νικητής, νικητής σετ, διαφορά πόντων κλπ). Όποιος το υποψιάστηκε και ήταν γνώστης του αθλήματος θα έβγαλε καλά χρήματα. Η διαφορά ποιότητας αποδείχτηκε μεγάλη και νικήσαμε με καθαρό σκορ 0-3.

Στα αποδυτήρια λοιπόν πέφτει η ιδέα να ξαναβγούμε για φαγητό όπως την επιτυχημένη έξοδο στη Φυσαρμόνικα. Το μόνο που με απασχολούσε ήταν η χρονική διάρκεια του αγώνος γιατί αν δεν γνωρίζετε, στο βόλευ η διάρκεια του αγώνα κυμαίνεται ανάλογα την εξέλιξη των σετ. Άλλο το 3-0 άλλο το 3-2. Γι'αυτό κιόλας δεν είχα κλείσει τραπέζι σε κάποιο μαγαζί. Ο Kozi's έμοιαζε ακριβός για κάποιους και με πολύ δύσκολα θα βρίσκαμε τραπέζι. Έκανα μια προσπάθεια και τηλεφώνησα στο Μαύρο Πρόβατο και φυσικά ΔΕΝ ΥΠΗΡΧΕ ΤΙΠΟΤΑ.

Αποφασίζουμε να πάρουμε την κοντινή μας Τσαλδάρη και όπου μας βγάλει. Σταμάταμε στη Bistecca που ήταν γεμάτη και μας είπαν πως τραπέζι για 8 άτομα θα υπήρχε σε 45 λεπτά. Η ώρα πλησίαζε 23.00 οπότε κοιτάμε το Φανάκι απέναντι. Θυμόμουν την κριτική του φίλου Jim πως πρόκειται για μεζέδες και με τσιμπημένες τιμές. Και να θέλαμε να πάμε ήταν άδεια, δε μας τράβηξε.

Προχωράμε λίγο παρακάτω και βλέπουμε το Απόκεντρον. Δεν είχα την παραμικρή ιδέα για το μαγαζί, δεν θυμόμουν κάποια κριτική στο σάιτ. Βγαίνουν κάποιοι πελάτες και τους ρωτάμε με ψιλοχαβαλεδιάρικο στυλ "αξίζει να μπουμε;;;". Μας απάντησαν θετικά. Περασμένη ώρα, μπαίνουμε. Με το που καθόμαστε πατάω να δω κριτικές στο σάιτ. Ευτυχώς ο αξιόπιστος φίλος Hammer με "καθησύχασε". Ακόμα και σχετικά άδειος ο χώρος που ήταν δεν μας πτόησε.

Το Απόκεντρον λοιπόν μετρά 17+2 χρόνια πορείας. Αυτό το +2 είναι στον νέο του χώρο. Ο φίλος Hammer έχει δώσει μια πολύ καλή περιγραφή του χώρου. Βρίσκεται σε κεντρικό σημείο, σε υπερυψωμένο χώρο και είναι ευπρεπώς παρουσιασμένο τόσο εξωτερικά όσο και εσωτερικά. Χωρίζεται από τζαμαρία (θολή) το dine-in με το take-away. Ο χώρος είναι σχετικά μεγάλος, καθαρός και άνετος. Σε αυτό βοήθησε πως δεν υπήρχε πολύς κόσμος εκείνη την ώρα, δυστυχώς όχι θετικό όταν οι κοντινοί "ανταγωνιστές" του ήταν γεμάτοι. Οπότε το κλίμα ήταν λίγο ψυχρό και άχαρο. Πιστεύω πως με καλή πληρότητα θα αποκτά ζωντάνια και χαρακτήρα καθώς η διακόσμηση του δεν παραπέμπει σε σουβλατζίδικο αν και αυτοχαρακτηρίζεται ως grill house.

Εμείς καθήσαμε στο 12άρι τραπέζι του "Μυστικού Δείπνου" με τις πολυθρονίτσες όπως πολύ εύστοχα χαρακτηρίζει ο Hammer. Τα υπόλοιπα τραπέζια είναι ξύλινα με καλής ποιότητας καρέκλες. Γενικά φαίνεται η φρεσκάδα και η καθαριότητα, ενώ δεν έγινε αισθητή κάποιου είδους μυρωδιά από την κουζίνα. Οι τζαμαρίες μεγάλες αν και δε νομίζω ότι υπάρχει κάποια ιδιαίτερη θέα έξω. Ο χώρος είναι λοιπόν αρκετά πολιτισμένος και για τέτοιου είδους μαγαζί εμένα προσωπικά με ωθεί ώστε να τους χαρίσω και μεγάλο βαθμό. Υπερβάλω λιγάκι με τη βαθμολογία αλλά χαλάλι τους. Δεν θα παραξενευτώ αν οι επόμενοι χρήστες είναι πιο αυστηροί. Μέχρι και κηροπήγια είχαν τοποθετημένα στο τραπέζι μας.

Θα "σπάσω" τη βαθμολογία μου στην ποιότητα και στο value for money. Δυσκολεύομαι να βάλω σαφή βαθμολογία γιατί ναι μεν ότι δοκιμάσαμε ήταν καλοετοιμασμένο και φρέσκο αλλά από την άλλη δεν πήραμε και super ουάου πράγματα που δεν βρίσκεις αλλού. Ας τους δώσω όμως την ώθηση ώστε να τους γνωρίσει και άλλος κόσμος για να υπάρχει μια εναλλακτική επιλογή στα Μελίσσια.

Ο κατάλογος είναι επαρκέστατος χωρίς να κουράζει.6-7 σαλάτες, γύρω στα 12 ορεκτικά όχι τόσο φαντεζί όμως, βλέπε χαλούμι, πατάτες, τζατζίκι, πιπεριές ψητές αν και υπάρχει και κοντοσούβλι, κεφτεδάκια, αυγά μάτια με πατάτες.

Όλες οι μερίδες σουβλάκια κοστίζουν 9.3 ευρώ. Από γύρο χοιρινό-κοτόπουλο και κεμπάπ μέχρι και μοσχάρι γάλακτος. Τα χειροποίητα καλαμάκια τους πάλι είναι ακριβά και ξεκινούν από 2 ευρώ. Χοιρινό-κεμπάπ από 2 ευρώ, τολμώ να πω ακριβά. Η ποικιλία με 10 καλαμάκια στα 19.5 ευρώ. ΑΟΥΤΣ!

Τα τυλιχτά στα 2.6 ευρώ και τα γίγας στα 5.5! Ομολογώ ξαφνιάστηκα και αναρωτήθηκα τι μέγεθος θα έχουν με τέτοια τιμολόγηση...

Από κρεατικά υπάρχουν όλες οι νορμάλ επιλογές όπως πανσετάκια, μπριζόλες (και σπαλομπριζόλες) αλλά και πιο ιδιαίτερα όπως πικάνια black angus με σως Τζακ Ντάνιελς στα 25 ευρώ, μπριζόλα μαύρου χοίρου στα 16, βουβαλίσια μπριζόλα Κερκίνης στα 20.8 ευρώ αλλά και rib-eye black angus στα 30 ευρώ.

Η παραγγελία μας:

- Πιτάκια μικρά 0.3 ευρώ το ένα, οπότε 0.3 επί 8=2.4 ευρώ. Ζεστά και ότι πρέπει για να ξεκινήσεις. Μας ρώτησαν αν τα επιθυμούμε.

- Αλμυρό τσίζκεικ στα 6 ευρώ. Έμοιαζε με ντάκο, με μουλιασμένη (από ξύδι) βάση. Φανταστείτε ένα στρογγυλό κομμάτι που θα τρώγατε σαν γλυκό. Νόστιμο αν και μικρό. Φρεσκότατο.

- Σαλάτα rocket στα 8.8 ευρώ. Άγρια ρόκα, τοματίνια, μανιτάρια, μπέικον, ψητό μανούρι & απαλό λαδολέμονο & παπαρουνόσπορο. Αλμυροξινούτσικη να πω την αλήθεια αλλά φρεσκότατη κι αυτή. Το μανούρι σε μικρά κομματάκια, μανιτάρια δεν θυμάμαι να βρήκα στην ποσότητα μου.

- Σαλάτα Κούκου στα 8.6 ευρώ. Πανδαισία λαχανικών, καρυδόψυχα, παναρισμένο κοτόπουλο, λουσμένη με βινεγκρέτ εσπεριδοειδών & γύρη λουλουδιών. Το κοτόπουλο ήρθε σε μικρό καλαμάκι. Φρεσκότατη και γλυκύτατη, θα μπορούσα άνετα να τη φάω μόνος μου και να μη δώσω σε κανέναν.

- Φέτα ψητή με τομάτα, πιπεριά, κρεμμύδι στα 5.3 ευρώ. Έρχεται σε αλουμινόχαρτο, η ποσότητα δεν ήταν μικρή μπορώ να πω. Αξιοπρεπής και ότι θα περίμενες από αυτό το πιάτο. Ευτυχώς ΔΕΝ μας ήρθε λιωμένη.

- Τυροπιτάκια με μους τυριών επί 2 μερίδες στα 9.8 ευρώ. Αναφέρονται σαν χειροποίητα και έτσι είναι. Νοστιμότατα και τραγανά χωρίς ίχνος λαδίλας.4 τριγωνικά κομμάτια η μερίδα. Θα ήθελα πιο πολλά!

- Πανσετάκια στα 9.9 ευρώ με πατάτες τηγανιτές και σως μουστάρδας. Ήταν μακρυά από το οπτικό μου πεδίο είτε να δοκιμάσω είτε να ρωτήσω εντυπώσεις.

- 4 Buffalo burger στα 44.8 ευρώ. Βουβαλίσιος κιμάς, λουσμένος με σως Jack Daniels, σαλάτα coleslow, ντομάτα & τυρί cheddar, συνοδεύεται με πατάτες skinny. Φάνηκαν ικανοποιητικά.

- 1 burger special στα 8.5 ευρώ με μοσχαρίσιο κιμάς πάνω σε μικροσαλάτα, σως, ντομάτα, καραμελωμένο κρεμμύδι, τυρί cheddar & μπέικον συνοδεύεται με πατάτες skinny & αυγό μάτι. Νόστιμο ψωμάκι, άρεσε πολύ η σως ενώ και το μπιφτέκι ήταν ζουμερό. Φρεσκοτηγανισμένο το αυγό, ολόλευκο. Οι πατάτες skinny έμοιαζαν σαν τσιπς.

* Να σημειώσω εδώ πως μόνο στο special burger αναφερόταν το τηγανιτό αυγό αλλά τελικά υπήρχε σε όλα.

- Μιξ γκριλ στα 19.8 ευρώ για 2+ άτομα. Το πήραμε αρχηγός και υπαρχηγός και το καταφέραμε μια χαρά. Μπριζολάκια χοιρινά, λουκάνικο, μπιφτέκι μοσχαρίσιο, πανσέτα & φιλέτο κοτόπουλο. Καλοψημένα όλα και ζουμερά με καλύτερο για μένα το μπιφτέκι που ήταν αφράτο και... αφρός, το κοτόπουλο επίσης ζουμερότατο όπως και τα υπόλοιπα ικανοποιητικά. Το λουκάνικο βαρύ για μένα αλλά γενικά το αποφεύγω, ο υπαρχηγός ικανοποιήθηκε επίσης αρκετά. Νόστιμες και φρέσκες οι πατατούλες του ενώ και οι 3 σως επίσης "έδεναν" με τα κρέατα. Η κόκκινη σαν πελτές η αγαπημένη μου, γλύκιζε λίγο. Η κίτρινη επίσης καλή λίγο πιο έντονη ενώ η λευκή λίγο πιο λιπαρή σαν μαγιονέζα.

- 3  250άρες Κόκα Κόλες στα 6 ευρώ.
- 2 μπουκάλια νερό 1 λίτρου εμφιαλωμένα που έσκασαν μύτη με το καλησπέρα στα 3 ευρώ (συνολικά).
- 1 Σουρωτή 250 μλ στα 2 ευρώ.

- 2 κανάτες με μπύρα Άλφα 1.5 λίτρου έκαστη στα 20 ευρώ (συνολικά). Εδώ έχουμε φαουλάκι. Είχαμε 5 300άρια ποτήρια οπότε λογικά θα γέμιζαν. Αμ δε... ζήτημα να ήταν 1.2 λίτρα. Μας έμεινε ο αφρός στην πρώτη γύρα!

Σύνολο στα 154.9 ευρώ.

Η εξυπηρέτηση ευγενική και διακριτική. Το μόνο που έπιασε το μάτι της κοπέλας μου ήταν πως ενώ είμασταν η τελευταία παρέα, ο πιο νεαρός σερβιτόρος μόλις είδε μια παρέα να μπαίνει μέσα (κατά τις 00.15) είπε "όχι ρε γαμώτο" (διαβάζοντας τα χείλη του). Τον καταλαβαίνω πάντως καθώς είναι σπαστικό να περιμένεις 3 άτομα για να σχολάσεις! Κατά τα άλλα, όταν ζητήσαμε γλυκό μας πρότειναν και κέρασαν ρακόμελο και μαστίχα σε ποτήρι. Η μαστίχα άρεσε πολύ. Για όσους ενδιαφέρονται, δέχονται πιστωτικές κάρτες και όταν τους ρωτήσαμε μας απάντησαν με απόλυτη φυσικότητα ΝΑΙ.

* Κρατήστε σαν μπόνους τιπ τα χάρτινα σουπλά όπου μπορείτε κατά τη διάρκεια της αναμονής των φαγητών να ζητήσετε ένα ζάρι και να παίξετε το παιχνίδι που υπάρχει πάνω τους. Θα σας δώσουν και καπάκια αναψυκτικών! Προσπαθήστε να είστε διακριτικοί με τον θόρυβο των ζαριών!

Σαν τελική εικόνα θα πω πως: Ξαναείχαμε μια ωραία βραδιά (όπως συνήθως συμβαίνει μετά από νίκη). Από εκεί και πέρα το μαγαζί ΑΔΙΚΕΙΤΑΙ με τις τόσες λίγες κριτικές γιατί για την κατηγορία του είναι αξιοπρεπέστατο. Μπορεί να γίνει βασική επιλογή και όχι να πάρει όσους δεν βρίσκουν τραπέζι στα πιο in στέκια των Μελισσίων (βλέπε Kozi's, Μαύρο Πρόβατο). Αυτή είναι προσωπική εκτίμηση με βάση το Σάββατο 9/1/2016.

Από εκεί και πέρα θα πρότεινα να μειώσουν λίγο τις τιμές τους ώστε να γίνουν πιο ανταγωνιστικοί και να τους μάθουν. Υπομονή και επιμονή χρειάζεται, έστω και αν χρειαστεί βραχυπρόθεσμα να μειώσουν το κέρδος τους. Δεν γίνεται να πλησιάζουν τα 20 χρόνια πορείας και να είναι κακοί.

Ο δρόμος μετά μπορεί να ανοίξει διάπλατα (και για το παρόν σάιτ)...