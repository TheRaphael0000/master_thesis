Mama goοse λοιπόν και για μένα..

Το μαγαζί το είχα ακούσει καιρό, από τον πρώτο καιρό που άνοιξε. Μου είχαν πει γι' αυτό, είχα ρίξει μια ματιά στις φωτογραφίες κάποιων πιάτων του στην σελίδα του στο facebook, όμως δεν προέκυψε η επίσκεψη.

Μετά διάβασα κάποιες πολύ καλές κριτικές εδώ, πλην όμως παρέμενα δύσπιστη.
Τις τελευταίες δε εβδομάδες, ο Γ. το πρότεινε σταθερά όποτε ψάχναμε μαγαζί για έξοδο και ήμουν εγώ που πάντα αντιπρότεινα κάτι άλλο. Πλέον δεν έχω αμφιβολίες, το απέφευγα. Επειδή το φοβόμουν; Ίσως.. Το σίγουρο είναι ότι δεν είμαι φίλη των μεζεδοπωλείων, δεν τα προτιμώ, ιδίως όταν είμαστε 2 άτομα θεωρώ πως δεν αξίζει, γιατί πόσα πιάτα να πάρεις? Άλλο τα μοντέρνα καφενεία που έχουν και τους μεζέδες τους, αυτά τα αγαπώ, ειδικά τα συνοικιακά. Τα καθαρόαιμα μεζεδοπωλεία όμως, γενικώς δεν....

Ε μετά την επίσκεψή μας θα πρέπει να το παραδεχτώ! Είχα άδικο! 
Τετάρτη 06.01.2016 => Ανήμερα των Φώτων μεσημέρι, το στομάχι γουργούριζε και ποιος είχε όρεξη για μαγείρεμα? Υποβάλλω τις προτάσεις μου, ο Γ. τις δέχεται και αρχίζω τα τηλ. Όλα κλεισμένα (ρεζερβέ), τραπέζι για 2 άτομα πουθενά, απογοήτευση.. Ψάχνω, ψάχνω και τίποτα δεν βρίσκω.. Ο Γ. λέει πάμε mama goose και πάνω που αρχίζω τα "χμ.. " και τα "λες να ναι καλά?", έχει ήδη πιάσει το τηλέφωνο και βρίσκει τραπέζι. Και κάπως έτσι το πήρα απόφαση!

Φύγαμε για Φιλαδέλφεια. Η περιοχή μ΄αρέσει πολύ. Κάτι οι μονοκατοικίες, κάτι οι γειτονιές, εκεί νιώθω σαν στο σπίτι μου. Είναι από τις περιοχές που θα μου άρεσε πολύ να ζω. Τα τελευταία χρόνια όλο και ανοίγουν νέα μαγαζιά, χαμός στην Φιλαδέλφεια. Και εγώ έχω επισκεφτεί ελάχιστα, οπότε όπως καταλαβαίνετε να ένας ακόμη στόχος για το 2016!

Ο χώρος: Είναι αρκετά μεγάλο το μαγαζί. Αποτελείται από τον εξωτερικό χώρο, κλεισμένο γύρω γύρω με τζαμαρία, τίποτα το ιδιαίτερο. Ο εσωτερικός χώρος - όπου και κάτσαμε - αποτελείται από δύο υπο-χώρους που ενώνονται με μία καμάρα. Η πέτρα κυριαρχεί στους τοίχους, αλλά ο χώρος, αν και είχε κάποιες ενδιαφέρουσες λεπτομέρειες και ήταν και στολισμένος λόγω εορτών, εμένα μου φάνηκε κάπως "γυμνός" και "άδειος".. Μου άρεσε πολύ το κελάρι με τις μπύρες, μου άρεσαν επίσης οι περιποιημένες τουαλέτες, όπως επίσης και το γεγονός ότι τα τραπέζια είχαν τον αέρα τους, δεν ήταν το ένα πάνω στο άλλο. Πάντως δεν θα έλεγα ότι ο χώρος είναι το δυνατό σημείο της χήνας.

Η εξυπηρέτηση: εδώ τα χαλάσαμε.. Πολύ! Τα δύο παιδιά (μία κοπέλα και ένα παλικάρι) που ήταν επιφορτισμένα με το σέρβις ήταν χαμογελαστά και δεν σταμάτησαν λεπτό να τρέχουν. Όμως, για τον κόσμο που υπήρχε στο μαγαζί (γεμάτο) όταν τουλ το επισκεφθήκαμε εμείς, τα δύο άτομα σε καμία περίπτωση δεν ήταν αρκετά. Είχαμε καθυστερήσεις σε πολλά πράγματα. Στην παραγγελία, στην άφιξη του νερού, στην άφιξη ενός πιάτου (παραλίγο να φάμε τηγανητές πατάτες για επιδόρπιο) κλπ. 
Να σημειώσω πόσο άσχημη εντύπωση μας έκανε που ο υπεύθυνος του μαγαζιού (ένας εκ των ιδιοκτητών?) καθόταν όοοοολη την ώρα πίσω από τον πάγκο με την ταμειακή μηχανή και δεν έκανε το παραμικρό ώστε να βοηθήσει λίγο, ακόμη και όταν έβλεπε τα κενά στην εξυπηρέτηση. Ούτε το νερό που λέει ο λόγος δεν έφερνε. Είναι και αυτό άποψη/επιλογή, δεν λέω, αλλά όχι όταν βλέπεις από πρώτο χέρι πως το σέρβις σου έχει θέματα, τότε τρέχεις και βοηθάς και εσύ ή έστω προσεγγίζεις τους πελάτες  ζητώντας κάποια συγνώμη για τις καθυστερήσεις και δικαιολογώντας την κατάσταση.

Φαγητό: ο κατάλογος μου άρεσε, τον βρήκα αρκετά πλήρη και ευφάνταστο. Είχε ενδιαφέροντα πιάτα, δεν ξέραμε τι να πρωτοδιαλέξουμε. Μου άρεσε που είχε επιλογή σε κάποια πιάτα ως προς την ποσότητα, μικρή μερίδα (για δύο άτομα) και μεγάλη για περισσότερα. Αυτό δίνει και την δυνατότητα σε μικρότερες παρέες (2-3 ατόμων) να δοκιμάσουν περισσότερες γεύσεις. 

Η παραγγελία μας:

-Σαλάτα με κράνμπερις, λιναρόσπορο, ξινόμηλο, σύκα ξερά και ψητό ανθότυρο σε μικρή μερίδα (δηλ. για δύο άτομα) => καλή ποσότητα, ό, τι έπρεπε για δύο, ωραίος συνδυασμός υλικών. Μόνη ένσταση η ποσότητα και η οξύτητα της σως (βινεγκρέτ ουσιαστικά). Δηλ. προς τα τελειώματα του πιάτου, η σαλάτα μας κολυμπούσε κανονικότατα.

-Αυγά μάτια με πούδρα παστουρμά Θράκης => επίσης καλό πιάτο. Παίζει βέβαια πολύ τελευταία σχεδόν σε όλα τα μεζεδοπωλεία, αλλά εδώ η εκτέλεση ήταν απλή και ωραία. Ο παστουρμάς δεν ακουγόταν πολύ, αλλά είπαμε "πούδρα". 3 αυγά ήταν σύνολο, σερβιρίστηκαν μέσα σε τηγανάκι.

-Μαστέλο Χίου σε κρούστα φουντουκιού με πετιμέζι και σύκα => νόστιμο πιάτο, βέβαια η κρούστα φουντουκιού δεν ήταν ακριβώς "κρούστα", το φουντούκι ήταν τριμμένο πάνω στην μία άκρη του τυριού. Και πάλι όμως, πεντανόστιμο πιάτο! 

-Φάβα φενεού με πουρέ λιαστής ντομάτας => μας άρεσε!! καλή η ποσότητα. Ταίριαζε πολύ η φάβα με τη λιαστή και χάρηκα που επιτέλους δεν είδα πάλι την φάβα με καραμελωμένα κρεμμύδια αλλά με άλλο συνδυασμό.

-Ψαρονέφρι με πουρέ σελινόριζας και σάλτσα κεράσι στην μεγάλη μερίδα=> ωραία παρουσίαση, λουκούμι το ψαρονέφρι, η σάλτσα ήταν αρκετά γλυκιά αλλά "ιδιαίτερη".. Είχε και ολόκληρα κεράσια από πάνω. Ο πουρές ήταν ελαφρώς πιο αραιός απ' ότι έπρεπε αλλά σαν γεύση πολύ δυνατός. Η ποσότητα παραπάνω από ικανοποιητική!

-Πατάτες τηγανητές με στακοβούτυρο και απάκι => ήρθαν τελευταίες και ενώ ήδη είχαμε ρωτήσε/σχολιάσει/ειρωνευτεί επανειλημμένως για την τύχη τους. Εννοείται μετά και από το κυρίως (συγκεκριμένα είχαμε φάει το μισό ήδη), έτοιμη ήμουν να τις ακυρώσω. Η πλάκα είναι ότι βασικά τις είχαμε ζητήσει για να τις φάμε με τα αυγά.. χαχα! Όταν ήρθαν οι πατάτες τα αυγά είχαν εξαφανιστεί προ πολλού. Πολύ πολύ νόστιμες, αλλά δεν νοείται να έχεις ορεκτικό στο μενού σου και να το σερβίρεις μετά το κυρίως. 

-Mισό κιλό ροζέ κρασί

-Στην αρχή μας έφεραν ψωμάκι μαύρο και λευκό μαζί με νερό βρύσης και στο τέλος μας κέρασαν γλυκό σε ατομικά ποτηράκια τύπου τσιζκέικ.

Για τα παραπάνω ο λογαριασμός ανήλθε στα 35,5 ευρώ και εμείς σκάσαμε. 

VFM => Πολύ καλό! Καλές τιμές, καλές ποσότητες, ενδιαφέροντα πιάτα!

Συμπέρασμα=> Η μαμά χήνα μας άρεσε, εγώ είχα άδικο που την φοβόμουν (την αμαρτία μου θα την πω) και θα ξαναπάμε να δοκιμάσουμε και τα υπόλοιπα πιάτα του καταλόγου, κάτι κρεμμυδάκια - που κάπως αλλιώς τα έλεγε ο κατάλογος- γεμιστά με ρύζι μου χουν μείνει απωθημένο!