Ένα ακόμη ψητοπωλείο-σουβλατζίδικο στην περιοχή των Μελισσίων. Βρίσκεται σε αρκετά κεντρικό σημείο. Όμορφος χώρος, μοντέρνος, καθαρός, ευρύχωρος, αν και εξωτερικά είναι "περιφραγμένος" με τη γνωστή "πλαστική τζαμαρία" και τη σόμπα μανιτάρι για ζεστασιά. Είναι διακοσμημένο με ρετρό αφίσες και κυριαρχεί το γκρι. Είναι ανοιχτό, όπως τα περισσότερα, από τις 12 το μεσημέρι έως τις 12 το βράδυ. 

Ο κατάλογός του περιλαμβάνει τα κλασικά που όλοι ξέρουμε: 

- από ορεκτικά: πατάτες τηγανιτές με διάφορους συνδυασμούς, φέτα, τζατζίκι, τυροκαφτερή, πιπεριές Φλωρίνης, λουκάνικο κ. ά.

- από σαλάτες: μιξ με διάφορα υλικά, μεσογειακή, ντάκο, σαλάτα με κοτόπουλο, εποχής, σαλάτα "ψήνεσαι" (με μείγμα λαχανικών και υλικών) κ. ά.

- από μερίδες: καλαμάκια, κεμπάμπ, μπιφτεκάκια, χοιρινά παντσετάκια, ποικιλία κ. ά.

- από σουβλάκια: τυλιχτά και καλαμάκια. Τα τυλιχτά προσφέρονται και με πίτα ολικής αλέσεως. 

Ενδιαφέρον παρουσιάζουν οι έξτρα σάλτσες που διαθέτει όπως η πιπεροσαλάτα, η άσπρη, το μουσταρδόμελο και η πολίτικη που προορίζονται είτε για τις πατάτες είτε για τα σουβλάκια είτε για τις μερίδες και προσδίδουν ποικιλία στη γεύση.

Έχω δοκιμάσει κατά καιρούς: 

- τηγανιτές πατάτες με κεφαλογραβιέρα Αμφιλοχίας που λιώνει και απογειώνει

- σουβλάκι τυλιχτό με λουκάνικο χωριάτικο και μουστάρδα 

- σουβλάκι τυλιχτό με καλαμάκι χοιρινό

Σε όσους αρέσει η μαλακή πίτα τα σουβλάκια του θα τον ενθουσιάσουν. Είναι και νόστιμα και χορταστικά.

Η εξυπηρέτηση είναι πρόθυμη, φιλότιμη και ζεστή.

Οι τιμές είναι οι κλασικές.