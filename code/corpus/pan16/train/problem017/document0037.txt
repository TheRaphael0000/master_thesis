Για να είμαι εντελώς ειλικρινής έχω μια ιδιαίτερη αδυναμία στην περιοχή των Εξαρχείων, αρκετά χρόνια τώρα. Επομένως για όλα τα μαγαζιά που έχω επισκεφτεί είτε για φαγητό είτε για ποτό έχω εκ προοιμίου μια καλή κουβέντα, χωρίς αυτό να σημαίνει ότι δεν θα διαπιστώσω και δεν θα επισημάνω το όποιο κακώς κείμενο συναντήσω. 

Η Αυλή βρίσκεται στην Μεθώνης πάνω σε πλακόστρωτο, στον πεζόδρομο, σε ένα ήσυχο και απόμερο στενό που σε κάνει να πιστεύεις, έστω και για λίγο, ότι δε βρίσκεσαι στο κέντρο της Αθήνας αλλά κάπου αλλού, ίσως σε κάποιο γραφικό σοκάκι παλιάς πόλης. Στεγάζεται σε ένα παλιό σπίτι, αρκετά γραφικό και όμορφο, πολλά χρόνια τώρα. Άλλωστε όλοι οι εσωτερικοί του χώροι δείχνουν διαρρύθμιση δωματίων οικίας, καθώς χωρίζονται. 

Εσωτερικά παλιές διαφημιστικές πινακίδες ρετρό κυριαρχούν ενώ εξωτερικά κάνουν αισθητή την παρουσία τους λουλούδια, γλαστράκια, έντονα χρώματα, μυρωδιές, σοβαντισμένοι τοίχοι με αποκορύφωμα τη γραφικότατη αυλή με τα παραδοσιακά τραπεζάκια, το παλιακό μωσαϊκό. Όλα μαζί σε ταξιδεύουν στο χρόνο και μάλιστα με όλες τις αισθήσεις: όσφρηση, ακοή, όραση, αφή αλλά και γεύση όταν πρόκειται για τα υπέροχα εδέσματα της Αυλής. 

Είναι από τους χώρους που λατρεύω. Ειδικά αν πάει κάποιος μεσημέρι, είναι τόσο προκλητικά ήσυχα που μπορεί να ηρεμήσει και να απομονωθεί, να συζητήσει και να... αράξει γενικότερα, να μείνει για ώρες και να μην το καταλάβει. Η ζεστασιά, το οικείο περιβάλλον, η ανεπιτήδευτη ομορφιά, όλα κάνουν το χώρο μοναδικό και μάλιστα για όλες τις εποχές του χρόνου: τώρα το χειμώνα είναι ό, τι καλύτερο στο εσωτερικό, ενώ το καλοκαίρι στην αυλή με τα λουλούδια απλώς ξεχνάς που βρίσκεσαι. 

Ο κατάλογος έχει πολύ ενδιαφέρουσες προτάσεις που δεν αφήνουν κανένα ασυγκίνητο και ικανοποιούν ακόμη και τα πιο απαιτητικά γούστα. Καθημερινά υπάρχουν και κάποια πιάτα ημέρας, εξίσου ενιδαφέροντα σε βαθμό που να δημιουργούν μεγαλύτερο πρόβλημα ως προς τις γευστικές επιλογές. Υπάρχουν πιάτα της ώρας αλλά κυρίως μαγειρευτά από τα οποία πραγματικά δεν ξέρεις τι να παραγγείλεις.  

Μεσημεράκι καθημερινής λοιπόν βρεθήκαμε 2 άτομα στην Αυλή και κατόπιν ωρίμου σκέψεως και μετά μεγάλης -οφείλω να ομολογήσω- δυσκολίας επιλέξαμε:

- σαλάτα με ποικιλία βραστών λαχανικών, καλή και χορταστική και όμορφα παρουσιασμένη

- χοιρινό γκιούλμπασι με πατάτες: τι να πω γι΄ αυτό το πιάτο; το χοιρινό έλιωνε κυριολεκτικά στο στόμα, σκέτο λουκούμι, ενώ οι πατατούλες στο ζουμάκι του απογείωναν τη γεύση. Πιάτο πολίτικο που δεν περίμενα (η αλήθεια είναι) να το συναντήσω σε ταβερνάκι των Εξαρχείων. Τελικά δεν πρέπει να έχω τέτοια στερεότυπα.

- κοκκινιστό μοσχάρι με τηγανητές πατάτες, πιάτο επίσης εξαιρετικής νοστιμιάς. Εδώ η επιτυχία ήταν μεγαλύτερη καθώς και το μοσχάρι έλιωνε στο στόμα (δυσκολότερος ο στόχος! )

- 1/4 κόκκινο κρασί χύμα δροσερό και άπαιχτο

- ψωμί λευκό και μαύρο

- μηλόπιτα θεϊκή. Γενικότερα διαπίστωσα ότι είχε 3-4 γλυκά όλα εξαιρετικά (που μάλλον πρέπει να είναι χειροποίητα).

Η εξυπηρέτηση χαμογελαστή, πρόθυμη, οικεία. 

Γενικά το μαγαζί συνδυάζει φιλική ατμόσφαιρα, καλό φαγητό, πολύ καλές τιμές. Για όλα τα παραπάνω πληρώσαμε 16 ευρώ το άτομο. Η Αυλή κατά τη γνώμη μου είναι στα must!