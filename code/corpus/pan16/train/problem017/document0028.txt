Στο Ρακί Μεζέ με έκανε να επανέλθω με νέα κριτική, αν και το διάστημα από την προηγούμενη κριτική το έχω επισκεπτεί αρκετές φορές όταν θέλω μια αξιόπιστη λύση κοντά στο σπίτι μου, η επίσκεψη μου σε αυτό την Παραμονή της Πρωτοχρονιάς. Δεν ξέρω αν πλέον λόγω κρίσης τα μαγαζιά έχουν αποφασίσει να είναι πιο ανθρώπινα ακόμα και μέρες όπως το Ρεβεγιόν (γιατί εγώ είχα να βγω τέτοια μέρα πολλά χρόνια, από την εποχή των παχιών αγελάδων και της άθλιας συμπεριφοράς στα μαγαζιά τα οποία χρυσοπλήρωνες) αν και δεν το πιστεύω μιας και άτομο από την παρέα είχε πάρει σε μαγαζί για το ρεβεγιόν των Χριστουγέννων και του είχαν ζητήσει να καταθέσει τα χρήματα στην τράπεζα για να του κρατήσουν το τραπέζι!!! Στο Ρακί Μεζέ, πάντως, περάσαμε υπέροχα αν και πραγματικά ήταν λύση της τελευταίας στιγμής...

Συγκεκριμένα, αποφασίσαμε να τηλεφωνήσουμε για τραπέζι στις 31 του μήνα το μεσημεράκι (δεν είμαστε τόσο στον κόσμο μας απλά ναυάγησαν τα σχέδια που είχαμε)... Ο ευγενικός νεαρός που το σήκωσε μας είπε ότι το μαγαζί είναι πλήρες (δεν είχαμε και αμφιβολία την ώρα που πήραμε) αλλά υπάρχει μια λίστα αναμονής και όταν έρθει ο μετρ και κάνει τις επιβεβαιώσεις θα μας καλέσει για να μας πει αν βρέθηκε κάτι... Όντως λίγο αργότερα ένας ευγενικότατος κύριος με κάλεσε και με ενημέρωσε ότι αν ενδιαφέρομαι ακόμα υπάρχει τελικά τραπέζι. Φυσικά και ενδιαφερόμουν αλλά επειδή είμαι και ξεροκέφαλη του είπα (πολύ ευγενικά είναι η αλήθεια) αν μπορεί να μην είμαστε στο μέσο του μαγαζιου αλλά λίγο πιο απόμερα (ο καλός μου παθαίνει υστερία όταν βρίσκεται στο κέντρο ενός χώρου). 

Αν και περίμενα να με βρίσει μου εξήγησε αναλυτικότατα σε πιο τραπέζι θα μπορούσε να μας βολέψει για να είμαστε ευχαριστημένοι (ρωτώντας με αν έχω επισκεπτεί ξανά το μαγαζί και περιγράφοντας μου τον χώρο από την πόρτα που μπαίνεις για να καταλάβω). Επιπλέον, πήγε να μου εξηγήσει αναλυτικά το μενού (fix για την ημέρα και χωρίς θαλασσινά με 32 ευρώ αλλά τον διέκοψα λέγοντας του ευγενικά ότι το γνωρίζω από το facebook. Καταλαβαίνετε πόσο μα πόσο πολύ εκτίμησα αυτή την συμπεριφορά, σχεδόν τον "αγάπησα" μπορώ να πω που κάθισε και ασχολήθηκε μια τέτοια μέρα (το ξέρω έτσι είναι ο σωστός επαγγελματίας αλλά είχα στο μυαλό μου το τι γινόταν παλιά οφείλω να πω)... 

Φτάσαμε στο κατάστημα γύρω στις 10:15 μιας και μένουμε κοντά και στις 10:30 είχε γεμίσει. Από την πρώτη στιγμή όλοι ήταν ευγενικοί μαζί μας, το τραπέζι ήταν όντως αυτό που μου είχαν αναφέρει και η ατμόσφαιρα ήταν πολύ ζεστή αν και καθίσαμε στον σκεπασμένο χώρο... Τον χώρο δεν θα σας τον περιγράψω, το έχω περιγράψει τόσο εγώ στην προηγούμενη κριτική μου όσο και οι υπόλοιποι καλοφαγάδες...

Το μενού περιλάμβανε: μια ατομική σαλάτα (που μόνο ατομική δεν ήταν) με ρόκα, λιαστή ντομάτα, ξινομυζήθρα, φλωρεντίν αμυγδάλου και καραμελωμένο πετιμέζι και η οποία ήταν πολύ ενδιαφέρουσα. Ακολουθούσε χωριάτικη σπανακοτυρόπιτα (σαν σπιτική, μια χαρά), κριθαρώτο με απάκι, λιαστή ντομάτα, βασιλομανίταρα και καπνιστό τυρί Μετσόβου (αν και κάπως λυπαρό ήταν νοστιμότατο) και για κυρίως σιγομαγειρεμένο μοσχαράκι με ξερά φρούτα και πουρέ πατάτας με κάποιο καπνιστό τυρί (νόστιμο και αυτό). Για επιδόρπιο μπαβαρουάζ σοκολάτας με κρεμ αγκλέζ και καραμελωμένα φουντούκια (πολύ νόστιμο αλλά εγώ δεν είμαι ιδιαίτερα φαν της σοκολάτας, με λιγώνει). Επιλέξαμε λευκό κρασί, το οποίο ήταν απεριόριστο... Πρέπει να πω ότι σε όλη τη διάρκεια της βραδιάς, ήταν συνεχώς από πάνω μας ρωτώντας μας αν όλα είναι καλά και αν χρειαζόμαστε κάτι. Επιπλέον, περίμεναν εμάς να τους πούμε πότε να φέρουν το επόμενο πιάτο ενώ όταν το έφερναν και έβλεπαν ότι δεν είχαμε τελειώσει το προηγούμενο (ήταν πολύ πλούσιο το μενού και έμεινε το φαγητό) μας το άφηναν μήπως και το χρειαστούμε στην πορεία...

Την βραδιά έντυναν μουσικά ένα τρίο με μια τραγουδίστρια και δύο τραγουδιστές, οι οποίοι διέθεταν πολύ καλές φωνές και κέφι και ξεσήκωσαν το μαγαζί που χόρευε μέχρι το πρωί... Συνολικά, λοιπόν, ήταν μια ιδιαίτερα ευχάριστη βραδιά που μας έκανε να ξεκινήσουμε ευχάριστα την χρονιά μας.

Υ. Γ. Η καλή μας εντύπωση έγινε ακόμα καλύτερη όταν λίγες μέρες αργότερα μια ευγενική κυρία μας πήρε εκ μέρους του Ομίλου Καστελόριζου προκειμένου να μας ρωτήσει αν μείναμε ευχαριστημένοι από την βραδιά (service, γεύσεις κλπ) γεγονός που δείχνει σεβασμό στον πελάτη.