Η τελευταία νοσταλγική κριτική του World μου έφερε στο μυαλό εικόνες από το ξεκίνημα μου στο σάιτ. Τότε που κάλπαζαν στις βαθμολογίες και στις επισκέψεις 2 μικρά αλλά πολύ τίμια μαγαζάκια. Το ένα ήταν της άτυχης κοπέλας από την Ικαρία (αν δεν απατώμαι). Ναι για το Μαγέρικο της Νάγιας αναφέρομαι που η χάρη της είχε φτάσει να συγκριθεί σε ένα άρθρο γνωστού δημοσιογράφου με τον ποδοσφαιρικό Παναθηναϊκό. Δυστυχώς σε ένα βράδυ όλα τελείωσαν... Ευτυχώς είχα την τύχη να το επισκεφθώ και να το γνωρίσω.

Το δεύτερο μαγαζάκι ήταν το ταβερνάκι της Εύης σε αρκετά κοντινή απόσταση από το σπίτι μου (με αυτοκίνητο). Οι κριτικές έπεφταν βροχή, αν υπήρχαν οι τόσοι νέοι χρήστες εκείνη την εποχή σίγουρα θα ήταν στην πρώτη 20άδα. Είχα κάνει 2 απόπειρες να το επισκεφθώ αλλά τη μία χάσαμε τον δρόμο και την άλλη μόλις φτάσαμε απ'έξω αναγκαστήκαμε να φύγουμε καθώς δεν άρεσε στην παρέα και ήταν άδειο (κάποιο βράδυ καθημερινής).

Κωδικός: Δοκιμή για επικείμενη συνάντηση με στρατιωτικό φίλο. Part 2.

Κάτι που ήθελα μια χαλαρή έξοδο για βράδυ Παρασκευής, κάτι που θα έβγαινα με φίλο από τον στρατό που είχα καιρό να τον δω γιατί φεύγει συνέχεια ταξίδια στις Νιγηρίες και τις Κίνες και όλο με ακυρώνει, σκέφτηκα κάτι κοντινό και σχετικά σιγουράκι με μπερδεμένη πρόσβαση μεν, εύκολο παρκάρισμα δε.

Όπως λέει και ο Φρατέλο το gps θα σας βοηθήσει (έστω και από συσκευή τηλεφώνου) και θα βρεθείτε σε ένα οικογενειακό μαγαζάκι σε μια περιοχή που "ακροβατεί" μεταξύ Πειραιά-Νίκαιας-Κοκκινιάς. Όχι το πιο όμορφο μέρος για να κάνεις επίσκεψη, σχετικά ήρεμο όμως αν διαμένεις και κοντά σε πολλές περιοχές. Εγώ δεν έχω κανένα πρόβλημα γιατί η περιοχή που μένω είναι προσφυγική και πολύ χαίρομαι που είναι αυθεντική και έχω καλές αναμνήσεις από τα παιδικά μου χρόνια. Ένας λόγος που ποτέ δεν σκέφτηκα να την εγκαταλείψω για να πάω να μείνω αλλού. Βλέπω θάλασσα και ηρεμεί η ψυχή μου. Στην Εύη τώρα...

Σαν μαγαζί δεν προσπαθεί να σε κοροϊδέψει. Αυτό που δηλώνει είναι. Ταβερνάκι....   Περίπου 12 τραπέζια σε ένα χώρο παλιό δεκαετίας του ΄80. Δεν είναι αποτρεπτικός όμως απουσιάζουν και τα έντονα διακοσμητικά στοιχεία. Κάποια μπουκαλάκια διακοσμούν τα φώτα σε στυλ μικρού πολυελαίου, υπάρχει ανοικτή κουζίνα στο βάθος ενώ και οι τουαλέτες είναι καθαρές και περιποιημένες (σχετικά παλιές χωρίς να με πειράζει). Ο χώρος ζεσταινόταν επαρκέστατα από κλιματιστικό, θα μπορούσε να ήταν ακόμα πιο ζεστός από την υποδοχή.... Και εξηγούμαι...

Πρόκειται για ταβερνάκι της περιοχής, οκ πρώτη φορά ερχόμαστε αλλά πως θα με κάνεις να σε ξαναεπισκεφθώ; Όπως λέει και ο ΙΩΓΙΑΝΝΗΣ που έχει εντρυφήσει σε αυτόν τον τομέα η μαγική λέξη λέγεται ΧΑΜΟΓΕΛΟ. Η κοπέλα (σε γαλλική εμφάνιση παρέπεμπε, με το καρεδάκι της! ) που μας σέρβιρε ήταν αποστασιοποιημένη, με πολύ καλή διάθεση θα την πω πάρα πολύ διακριτική. Μας πήρε την παραγγελία, μας σέρβιρε και αυτό ήταν όλο. Ντρεπόμασταν να της ζητήσουμε κάτι. "Λίγο χαμόγελο ρε γαμώτο" σκεφτόμουν.

Κατά τα άλλα το δεύτερο φάουλ ήταν πως επειδή η πληρότητα για Παρασκευή βράδυ ήταν μόλις στο 50%, σερβιριζόμασταν σε πολύ γρήγορο ρυθμό ώστε 3 άτομα σε 5άρι τραπέζι να έχουμε πιάσει όλο τον χώρο. Όπως και να έχει μπορούν να γίνουν εύκολα αυτές οι διορθώσεις. Στην τελική ίσως να μην ήταν απλά η καλή τους μέρα.

Στα θετικά θα συμπεριλάβω το νερό σε δική τους μποτίλια, το κερασματάκι στο τέλος και τη νομιμότατη απόδειξη. Και για να μην είμαι αρνητικός θα πω μια λέξη που θα αναφερθεί και στο τέλος. ΤΙΜΙΟΤΗΤΑ.

Ο κατάλογος με επαρκείς επιλογές, χωρίς να κουράζει και σίγουρα ικανοποιητικός. Ότι δοκιμάσαμε ήταν τουλάχιστον αξιοπρεπές και με καλή ποιότητα υλικών. Αν θυμάμαι καλά απουσιάζουν οι θαλασσινές επιλογές, υπάρχουν όμως δυνατές κρεατικές. Εμείς 3 άτομα παραγγείλαμε πολλά:

- Στην αρχή έρχεται ψωμάκι. Δεν θυμάμαι να το δοκίμασε κανείς καθώς δεν πήγαμε εκεί για το ψωμί.

- Χαλούμι ψητό στα 4.5 ευρώ. Καλοψημένο όπως πρέπει, σε 5 κομμάτια.

- Ντακάκια στα 5 ευρώ. Ήρθαν 4 τεμάχια σε στρογγυλό ντακάκι. Φρεσκότατη τομάτα, επαρκές το τριμένο τυρί. Το ντακάκι χρειαζόταν λίγο λάδι παραπάνω. Επαναλαμβάνω πως τα ντακάκια της Αθηνάς στη Δραπετσώνα είναι τα καλύτερα. Αρκετά καλά και της Εύης.

- Τυρογλυκιά στο τηγανάκι στα 4 ευρώ. Στον κατάλογο υπάρχει και η τυροκαυτερή στην ίδια τιμή. Με παραξένεψε η ονομασία και σκέφτηκα μήπως ήταν κάτι παρόμοιο με το Πρωτοράκι (τυρογλυκερή). Οι εντυπώσεις μου ήταν πως επρόκειτο σαν ένα μπουγιουρντί με λιωμένο τυρί και κομμάτια πράσινης πιπεριάς. Άρεσε πολύ στον φίλο, έκαιγε νορμάλ.

- Πατάτες τηγανιτές στα 3 ευρώ. Ήρθαν με ριγανίτσα αλλά δεν ξετρελαθήκαμε. Μάλλον επρόκειτο για 2 παρτίδες πατάτας, αναλογικά με την πιρουνιά δηλαδή. Έχω φάει και καλύτερες, δεν φταίει το μαγαζί.

- Σουτζουκάκια σχάρας στα 8 ευρώ. Στο παρουσιαστικό μου έμοιαζαν σαν του ΠΑΟΚτζή στην αγορά της Αριστοτέλους στη Θεσσαλονίκη, γαρνιρισμένα όπως κι εκεί με μπούκοβο και μουστάρδα στο πλάι. Γευστικά ένιωσα το κύμινο αλλά θα ήθελα να ήταν λίγο πιο ανάλαφρα. Πολύ κρεατένια,6 τεμάχια.

- Συκώτι μοσχαρίσιο γάλακτος στα 7.5 ευρώ. Μεγάλη ποσότητα, ψημένο για να ικανοποιήσει όλα τα γούστα, ούτε με αίμα ούτε στεγνό. Νόστιμο αλλά όχι και σαν του Μοουυ. Άλλο στυλ το ένα άλλο το άλλο.

- Καρβουνιά στα 7 ευρώ. Χοιρινή τηγανιά στα κάρβουνα δηλαδή. Με μια λέξη... ΛΟΥΚΟΥΜΙ!! Ένας λόγος για να ξαναπάω. Ξεχάστε τη λιπαρότητα και τα ζουμιά που αφήνουν οι κανονικές τηγανιές. Σε κάθε μπουκιά έκλεινα τα μάτια και απολάμβανα. Συγχαρητήρια! Σημειώστε την όσοι κάνετε επίσκεψη.

- Λαχανοντολμάδες από πιάτα ημέρας που μας ανακοινώθηκε προφορικά. Υπολογίζω στα 6.5-7.5 ευρώ. Σπιτικοί με νόστιμο αυγολέμονο. Εδώ να αναφέρω πως ήταν 4 μπαμπάτσικα κομμάτια που θύμισαν μπιφτέκια τυλιγμένα με λάχανο αλλά ήταν αρκετά νόστιμα. Οπτικά καλύπτονταν δηλαδή από το λάχανο αλλά ήταν εμφανέστατη η γέμιση.

- 2 Κόκα Κόλες κουτάκια στα 3 ευρώ.
- Κρασί ημίγλυκο στα 4 ευρώ το μισό λίτρο, ευχάριστο και χωρίς να βαράει καθόλου.

- Κέρασμα χαλβάς σιμιγδαλένιος, αξιοπρεπής.

Σύνολο στα 54.5 ευρώ, τιμή ΤΙΜΙΑ.

Σας φάνηκαν πολλά αυτά που πήραμε; ΝΑΙ ήταν! Και όμως με την πάροδο του χρόνου τα καταναλώσαμε όλα και δεν έμεινε τίποτα. Και μάλιστα χωρίς κανένα φούσκωμα.

Αξίζει να πας στην Εύη;;;

Τι να σας πω.... Αν μένετε κοντά ναι να πάτε, μπορεί να γίνει το ταβερνάκι για μια χαλαρή σας έξοδο που θα κάνετε 3-4 επισκέψεις τον χρόνο. Αν είστε μακρυά θα έλεγα πως θα με πάρετε με τις πέτρες αν σας το προτείνω μόνο και μόνο γι'αυτό. Οπότε συνδυάστε κάποια δουλειά ή κοντινή σας επίσκεψη.

Από Δευτέρα έως Τετάρτη παραμένει κλειστό, ενώ στην επίσκεψη μας υπήρχαν 2 νέα παιδιά που έπαιζαν μουσική και τραγουδούσαν. Με γεμάτο μαγαζί θα γινόταν καλό κέφι.

Κλείνοντας θα πω πως προβληματίστηκα λίγο. Παρασκευή και με 50% πληρότητα είναι αμαρτία. Δεν τους αξίζει γιατί πρόκειται για τίμια προσπάθεια και ποιοτική. Το 4άρι στην ποιότητα θεωρείστε το 3μισάρι αλλά νομίζω πως ήρθε η ώρα να ξανατιμήσουν οι χρήστες του σάιτ αυτή την επιχείρηση. Ας ξεκινήσουμε από αυτούς που διαμένουν κοντά και ας γιορτάσουν κάποιοι την επέτειο 1-2-3 χρόνων κριτικών στο παρόν σάιτ με μια επίσκεψη και μια κριτική για την Εύη. Δεν θα πάει χαμένος ο χρόνος τους....