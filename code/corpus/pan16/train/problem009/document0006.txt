Academische Raad K.U.Leuven
De Academische Raad van de Katholieke Universiteit Leuven reikt een eredoctoraat uit aan prins Filip. Maandag 4 februari krijgt hij het doctoraat honoris causa omwille van de waarden die hij belichaamt.
'Ter gelegenheid van haar Patroonsfeest op maandag 4 februari 2002, dat ook het officiële einde is van de viering  575 jaar Universiteit te Leuven , reikt de K.U.Leuven vier eredoctoraten uit aan personen die op wetenschappelijk en/of maatschappelijk vlak een zeer vooraanstaande plaats innemen.
De Academische Raad van de K.U.Leuven heeft op zijn vergadering van 11 juni 2001 beslist het eredoctoraat van de universiteit toe te kennen aan Z.K.H. prins Filip, Hertog van Brabant, mevrouw Carla Del Ponte, The Lord Browne of Madingley en de heer Domenico Lenarduzzi.
Het Belgische koningshuis heeft zich steeds ingezet voor de Europese en internationale positionering van het land op economisch, sociaal, politiek en cultureel vlak. Vanuit die zorg is er een blijvende grote belangstelling en steun voor sterk wetenschappelijk onderzoek en hoogstaand onderwijs in België. De K.U.Leuven wenst haar traditie van erkenning van deze koninklijke inzet voort te zetten.  (Koning Albert I en koningin Elisabeth ontvingen een eredoctoraat in 1927, koning Leopold III in 1935, koning Boudewijn in 1960, huidig koning Albert II in 1961.)  Daarom heeft de Academische Raad van de universiteit beslist het doctoraat honoris causa uit te reiken aan kroonprins Filip.
Prins Filip bereidt zich intensief voor op zijn toekomstige taak. Hij is dan ook actief in vele domeinen van onze maatschappij, zoals onder meer het sociale, het culturele en het economische domein. De prins besteedt ook een bijzondere aandacht aan het versterken van de betrekkingen tussen de verschillende gemeenschappen van ons land. Zo ondersteunt hij uitwisselingsprogramma's op het vlak van onderwijs en media en in sociale organisaties. Daarnaast interesseert de prins zich ook voor het werk van jonge wetenschappers en ijvert hij voor ontmoetingen met studenten van verschillende universiteiten en hogescholen uit de drie gemeenschappen.
De K.U.Leuven wenst met dit eredoctoraat het belang te onderstrepen van de waarden die prins Filip belichaamt. De prins zet zich actief in voor de bevordering van de wereldvrede. Hij hecht groot belang aan de samenwerking tussen de gemeenschappen in België. Hij beklemtoont de rol van het gezin in de hedendaagse samenleving en komt op voor nationale en internationale solidariteit.'