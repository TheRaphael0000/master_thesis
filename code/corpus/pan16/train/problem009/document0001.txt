De NV Nationale Bank van België (NBB) wil geen op de beurs genoteerde naamloze vennootschap zijn zoals een ander, maar wel een staatsinstelling blijven zoals géén ander. De Nationale Bank had zich vorige week immers nog altijd niet ingeschreven op de lijst van 'vennootschappen die een publiek beroep op het spaarwezen hebben gedaan'. Het kantoor Deminor, dat een aantal minderheidsaandeelhouders van de NBB vertegenwoordigt, had daar om gevraagd. De inschrijving op die lijst brengt een aantal wettelijke verplichtingen mee, waardoor de minderheidsaandeelhouders hun financiële en juridische positie tegenover de Bank en haar referentieaandeelhouder, de Belgische staat, hoopten te kunnen verbeteren. Deminor heeft de NBB alvast in gebreke gesteld, aan de vooravond van de algemene vergadering op 25 maart. 
Intussen heeft minister van Financiën Didier Reynders (PRL) op 13 maart in de Senaat, in antwoord op vragen van de senatoren Alain Destexhe (PRL) en Vincent Van Quickenborne (Spirit), de aloude thesis van de NBB zoveel kracht bijgezet dat hij de Nationale Bank van België als het ware nationaliseert. De liberale minister betoogde dat de wettelijke bepalingen omtrent de naamloze vennootschappen slechts op de NBB ' à titre supplétif'  van toepassing zijn, na een hele reeks andere teksten en doelstellingen. Kortom, de privé-minderheidsaandeelhouders kunnen de boom in met hun verzoeken om meer transparantie, inspraak en vergoedingen. Dat is een opmerkelijke houding voor een liberale excellentie. De vraag kan zelfs gesteld worden of hier geen loopje wordt genomen met het grondwettelijk gelijkheidsprincipe.
Toen de overheid in 1948, gestuurd door de rooms-rode regering, voor het eerst financieel ging participeren in de NBB, waarschuwde de liberale oppositie voor de schending van de rechten van de privé-aandeelhouders. Sinsdien wordt de NBB als een staatsinstelling behandeld (zie  Knack  6/3/02). Naarmate ook de huidige paars-groene regering in deze aanpak volhardt, kan men zich afvragen (zoals in 1948) of het de bedoeling is de NBB daadwerkelijk volledig te nationaliseren. 
In dat scenario zou de NBB in een eerste fase bijvoorbeeld een deel (bvb. 1 miljard euro) van haar reservefonds (7 miljard euro) als uitzonderlijk dividend kunnen uitkeren aan de aandeelhouders, inclusief de staat. Gezien de wettelijke verdeelsleutel zou de staat dan 700 miljoen euro opstrijken. Een deel van dit bedrag (bvb. 500 miljoen euro) zou dan kunnen worden gebruikt om de Nationale Bank te nationaliseren en de privé-aandeelhouders uit te kopen. Zij zouden hun aandelen wellicht met een meerwaarde kunnen verkopen. Tot slot zou de staat een paar honderd miljoen euro opstrijken en tegelijk de andere 200.000 aandelen van de Nationale Bank van België in handen krijgen: met inbegrip van de overblijvende reserves ten belope van 6 miljard euro en een jaarlijkse winst die de voorbije drie jaar gemiddeld 300 miljoen euro bedroeg. Een natte droom, in deze barre begrotingstijden.