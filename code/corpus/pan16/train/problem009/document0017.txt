In de zestiende eeuw werd de wereld plots groter. De Nederlanden, opgenomen in een wereldrijk, werden er alleen maar kleiner op. De zuidelijke gewesten eindigden de eeuw nog kleiner.
In 1502 arriveerden de eerste Afrikanen in Latijns-Amerika. Niet uit eigen beweging, maar onder dwang, als slaven. Talrijk waren ze niet,  nog  niet. De exploitatie van het Nieuwe Continent, die amper tien jaar tevoren een aanvang had genomen met de eerste reis van Christoffel Colombus westwaarts over de Atlantische Oceaan, moest nog goed beginnen. En exploiteren betekende geld verdienen, en daarvoor arbeiden. Of liever, anderen dat laten doen. Omdat de inlandse, indiaanse bevolking te vatbaar bleek voor de ziekten die de kolonisatoren meebrachten, in het algemeen fysiek zwakker leek en zich ook niet al te gezeglijk gedroeg, voerden de Spanjaarden de arbeidskrachten voor hun nieuw ontdekte continent dan maar van elders aan, uit Afrika. Door veel gewetenswroeging werden ze niet geplaagd. Het kwam goed uit dat een theologische discussie had uitgewezen dat indianen wel, maar zwarten nu eenmaal géén ziel hadden. Ze konden dus niet echt als volwaardige mensen worden beschouwd en hoefden bijgevolg ook niet als dusdanig te worden behandeld.
De handel in zwarte slaven zou het kernpunt worden van een praktijk die tot de eerste globalisering zou leiden, met de zogeheten driehoekshandel die drie continenten in één economisch systeem integreerde. In grote lijnen kwam die erop neer dat schepen vanuit Europa, geladen met textielproducten, koers naar Afrika zetten, waar ze hun vracht ruilden voor slaven. Met hun nieuwe lading ging het dan richting Amerika, waar hun menselijke lading aan wal werd gezet en verkocht. De opbrengst daarvan ging naar de aanschaf van grondstoffen en bodemrijkdommen, die over de Oceaan naar Europa werden gebracht.
De Nederlanden hadden op dat moment met dat alles niet bijster veel te maken,  nog  niet. Twee jaar voor de eerste zwarte slaven in Amerika aankwamen, gebeurde daar iets anders. Louis Paul Boon beschreef het in de aanhef van zijn laatste, postuum verschenen grote roman,  Het Geuzenboek  (1979): 'Het gebeurde om vier uur in een prille ochtend der maand februari van het jaar 1500, toen de stad Gent nog sliep. Johanna van Castilië, de Spaanse, die men weldra om verholen staatsbelangen de "Waanzinnige" zou noemen, was in de laatste ogenblikken harer zwangerschap. De wind huilde in de smalle straten, de regen kletterde tegen de kleine ramen van het Prinsenhof. Met de hooggezwollen buik liet ze zich nog even op de nachtpot brengen, en daar neerzittend bracht ze haar tweede kind ter wereld, haar zoon die men Karel zou noemen. Het was belachelijk, grotesk en afschuwelijk: uit de vuilnis van een nachtpot moest men deze oprapen die de grote Keizer Karel zou worden, de laatste vorst van het grote Bourgondische Rijk, de heerser die met aan niets te vergelijken hoogmoed zou zeggen: "In mijn land gaat de zon nooit onder."'
De latere Karel V was geboren en met hem zouden de gewesten aan de monding van Schelde, Maas en Rijn - zeer verstedelijkte gebieden, die bloeiden als nooit tevoren door landbouw, industrie, export en internationale doorvoerhandel - in een geheel nieuwe context terechtkomen. De dynastieke verwikkelingen, zo bepalend voor de feodaliteit, brachten de voormalige Bourgondische Nederlanden in de zestiende eeuw in een veel ruimer verband, het Habsburgse, waarvan het zwaartepunt toen, via Karels moeder, in Spanje kwam te liggen. Diezelfde verwikkelingen, de rivaliteiten en vijandschappen die eruit ontstonden en de oorlogen die ermee gepaard gingen om gebieden onder controle te krijgen, hadden er aan het eind van de vijftiende eeuw toe geleid dat de Bourgondische hertogen hun oude kernlanden hadden verloren aan Frankrijk, waardoor hun uitgebreide bezittingen in de Nederlanden politiek veel zwaarder doorwogen.
Zo kon Karels vader, de in 1506 gestorven Filips de Schone, nog als een 'nationale prins' van de Nederlanden worden beschouwd en niet als een 'vreemde' heerser - al deed zo'n status als vreemdeling er erg weinig toe als het erom ging de legitimiteit van de feodale vorst te erkennen. Het maakte hoe dan ook weinig uit voor de Nederlanden, die nog altijd bestonden uit een aan elkaar klittend amalgaam van in de Middeleeuwen rijk en machtig geworden steden en gebieden, die elk zeer gesteld waren op hun autonomie en op hun lokale rechten en vrijheden.
Die gewesten stonden er dan ook op om hun lokale privilegies, naar aloude gewoonte, te laten bevestigen toen de vijftienjarige, maar meerderjarig verklaarde Karel in 1515 in tal van steden zijn Blijde Intrede deed als nieuwe landsheer. Maar even later vielen hem de Spaanse erflanden te beurt, het Nieuwe Continent inbegrepen. Bovendien kon hij de Duitse keurvorsten er middels veel geld toe brengen om hem de keizerskroon van het Heilig Roomse Rijk toe te vertrouwen. De Nederlanden breidde hij nog wel uit in wat het oosten van het huidige Nederland is, vooral met militair geweld, maar ze behoorden niet meer tot de eerste of zeker niet de enige van zijn bekommernissen. De landvoogdessen Margaretha van Oostenrijk, Maria van Hongarije en Margaretha van Parma namen de zaken ter plekke waar. Brussel groeide uit tot de residentiestad.
Voor de ambitieuze Karel V, wiens mentale en politieke horizon almaar verder reikte, lag het voor de hand om de centralisering en professionalisering van het landsbestuur voort te zetten die onder de Bourgondiërs waren begonnen. Zeer tot ongenoegen van de vele kleine en grote machthebbers van allerlei slag in de Nederlanden, die terecht beseften dat de groeiende staatsmacht per definitie ten koste zou gaan van hun eigen voorrechten. Hadden ze daarin een cruciaal gemeenschappelijk belang, veel onderlinge solidariteit konden ze toch niet opbrengen. Toen Maria van Hongarije in 1534 voorstelde om een soort militaire unie met een beperkt staand leger op te richten, stuitte dat op het bezwaar dat 'de vijand van één gewest dan bijna zeker ook de tegenstander van alle andere gewesten zou worden, waardoor de handel met die vijand door deze laatsten zou moeten worden opgeschort, zodat dan niemand meer voordelen zou kunnen halen'.
Deze afwezigheid van onderlinge solidariteit of eenheidsgevoelens weerspiegelde zich al in de naam die de Zeventien Provinciën van hun tijdgenoten meekregen: 'de Nederlanden', in het meervoud. Toen de Florentijn Lodovico Guicciardini een rondreis door deze gewesten maakte en zijn bevindingen publiceerde in zijn befaamde  Descrittione di tutti i Paesi Bassi  (1567), had hij het over een verzameling 'staten, regeringsvormen en mensen van allerlei slag', die weinig meer gemeen hadden dan hun toebehoren aan de koning van Spanje en hun analoge machtsstructuren. En die waren net het werk van de vorst, die voor zijn 'Bourgondische  Kreis ' eveneens centrale instellingen bedacht, de Staten-Generaal uitbreidde, die de vertegenwoordiging van de gewesten regelde, en de drie Collaterale Raden oprichtte. Door de verbreding van zijn geografische horizon, viel het Karel makkelijker om 'zijn' Nederlanden als een eenheid te beschouwen.
Het was, zoals altijd, allemaal een kwestie van macht. De verhoudingen tussen de vorst en de gewesten werden met grote regelmaat heronderhandeld, maar elk akkoord kon nooit meer zijn dan een momentopname. Die werd vastgelegd in de Blijde Inkomsten of in de beden, waarmee belastingen aan de vorst werden betaald in ruil voor toegevingen over staatsordening of inspraak in overheidszaken. Maar eens het machtsevenwicht verschoof, stonden de vastgelegde verhoudingen weer op de helling en werd het weer een kwestie van onderhandelen of, wanneer dat niet het gewenste resultaat opleverde, van opstand en oorlog. Het conflict sluimerde bijgevolg permanent.
De centralisatiepogingen van Karel V en diens opvolger Filips II - wiens reputatie door de nog komende gebeurtenissen een diabolischer karakter kreeg dan hij verdiende - stuitten logischerwijs opnieuw op verzet bij de lokale machten in de Nederlanden, vooral in het kerngebied dat de meest verstedelijkte en dichtstbevolkte gewesten omvatte, Vlaanderen, Brabant, Holland, Zeeland en Friesland. Daar was het particularisme het diepst geworteld in de lokale politieke cultuur - omdat de ermee verbonden belangen, in de eerste plaats financiële, er het grootst waren. Daar zou de opstand tegen Spanje ontstaan, die werd gelegitimeerd door het recht tot verzet tegen een vorst die tekortschiet in zijn contractuele, want in de Blijde Inkomsten bevestigde plicht om de lokale privileges te respecteren.
De opstand kwam goed op gang nadat Filips II zijn vader had opgevolgd. Het verzet ontstond in een klimaat van economische crisis, die niet alleen de laagste bevolkingsklassen, maar ook de burgerlijke middengroepen trof. Het ongenoegen kreeg een nog bredere reikwijdte doordat de ambtelijk-politieke evolutie de kleine adel deed vrezen voor zijn machtsposities. Door de professionalisering van het staatsbestuur voelden die zich verdrongen door de groeiende macht van de juristen (en door de komst van Spaanse ambtenaren), terwijl de hoge adel aan invloed won als gevolg van de door de Bourgondische hertogen ontwikkelde adellijke hofcultuur.
Er schuilt een zekere paradox tussen enerzijds de reactionaire particularistische tendens om de oude, lokale voorrechten te willen vrijwaren tegen de om zich heen grijpende staatsmacht, en anderzijds het motief dat het zwaarst in het snel escalerende conflict leek door te wegen, de godsdiensthervorming. Het aan invloed winnende calvinisme - dat overigens voor het eerst de kop opstak in de Zuidelijke Nederlanden - getuigt tenslotte van een progressieve renaissancegeest. Die keerde zich tegen de in haar structuren geheel verouderde, in haar praktijken corrupte en in haar personeel onbekwame kerk.
Het protestantisme stelde niet alleen de menselijke persoon weer centraal in de geloofsbelijdenis, het zocht ook naar een herbronning daarvan door een hernieuwde beleving van de bijbel - een terugkeer naar de fundamenten. Met de verspreiding van de boekdrukkunst en het gebruik van de volkstaal beschikte de protestantse contestatie ook over de nodige propagandamiddelen. Ze kende een snelle verspreiding bij brede bevolkingslagen, wat meteen ook kan gelden als een aanwijzing van de structurele zwakte van de officiële kerk, een instrument van de culturele hegemonie die intens was verweven met de wereldlijke macht. Daardoor betekende godsdienstig verzet ook een uitdaging van de politiek. En tegen de ketterij, zo kreeg Karel V van zijn biechtvader te horen, was geweld de enige remedie.
In dat klimaat van sociale en religieuze onrust werden de lokale notabelen vermalen tussen enerzijds het vorstelijke despotisme en anderzijds de dreiging van een 'volksanarchie'. Wat dat laatste betreft, het protestantisme toonde zich een voor de bestaande machten gevaarlijke katalysator. Het slaagde erin grote bevolkingsgroepen te mobiliseren, al bleven de calvinisten in de minderheid. Niet alleen trokken de zogeheten hagenpreken tal van belangstellenden aan en werden daar door de overheden ongecontroleerde ideeën verspreid, die massa's toonden zich ook bereid tot allerlei vormen van insubordinatie, zoals het uit de gevangenis bevrijden van opgesloten ketters. Het streven naar religieuze vernieuwing vertoonde op die manier enige gelijkenis met wat zich vandaag in ondemocratische islamitische landen voordoet: godsdienst als verzamelpunt voor een breed sociaal en politiek ongenoegen.
De notabelen in de Nederlanden kozen voor een alliantie met de basis voor een strijd tegen de top. In zijn  Geuzenboek  schetst Louis Paul Boon een romanesk-proletarisch ingedikte interpretatie van het opportunisme waarmee deze alliantie tot stand kwam. Het eindigde ermee, in Boons ogen, dat de adel - bij hem verpersoonlijkt door Willem van Oranje - uiteindelijk eieren voor zijn geld zou kiezen en zo het volk zou verraden. Voor hem is in die weigering om van de volksopstand een bevrijdingsstrijd te maken - sociaal, nationaal, religieus - alle ellende begonnen die nu nog altijd voortduurt.
De opstand begon in augustus 1566 en verspreidde zich als strovuur, vanuit het industrieel-proletarische Zuid-Vlaanderen tot in de Friese steden. Hij kenmerkte zich vooral door zijn destructieve karakter, gericht tegen de iconen van het gevestigde geloof. Daaraan ontleende hij ook zijn naam: de Beeldenstorm. Het vuur van de weinig georganiseerde opstand flakkerde uit, maar in april 1567 arriveerde Fernando Alvarez de Toledo, hertog van Alva, met een grote legermacht in de Nederlanden. 'Madrid' had besloten de zaak weer onder controle te krijgen met geweld en machtsvertoon. Alva nam het bestuur als landvoogd van Margareta van Parma over.
Alva deed weinig pogingen om zich populair te maken. Zijn harde religieuze repressie, zijn absolutistische neigingen, de hoge belastingen die hij invoerde en de overlast die zijn troepen veroorzaakten - onder meer met de Spaanse Furie - zorgden ervoor dat tal van groepen in de Nederlanden er geen enkel belang bij hadden om hun opstandigheid te milderen. Alva kon, zij het niet zonder moeite, het Zuiden weer enigszins onder controle krijgen, maar dat lukte niet in het Noorden. Eens in 1585 Antwerpen was gevallen, stabiliseerde zich de frontlijn, die in grote trekken overeenkomt met de Belgisch-Nederlandse grens van nu.
Op het eerste gezicht lijkt het vreemd dat de opstand en Alva's pogingen om die neer te slaan nauwelijks tot een versterking van de onderlinge band tussen de Nederlandse gewesten leidden. Als er al sprake was van een samenhorigheidsgevoel, ontstond dat vrijwel altijd vanuit een negatieve inspiratie: de noodzaak om de krachten te bundelen tegen een gemeenschappelijke vijand. In die zin moet bijvoorbeeld ook de Pacificatie van Gent (1576) worden begrepen, een akkoord tussen de gewesten over vreedzame coëxistentie en onderlinge tolerantie: het diende in de eerste plaats als een alliantie tegen Spanje. Als vanaf 1583 in de cartografie de  leo belgicus  opduikt, een emblematische voorstelling waarin de contouren van de Nederlanden de vorm van een leeuw krijgen, ontleende de symbolische eenheid van het gebied haar betekenis alleen aan het collectieve verzet.
Over een zelfstandige Nederlandse 'republiek' werd niet nagedacht, tenzij de omstandigheden daartoe zouden dwingen. Omdat Filips II, in de termen van Oranjes  Apologie , 'duysent en duysent mael' in zijn plicht als landsheer te kort was geschoten, moest zijn heerschappij over de Nederlanden vervallen worden verklaard. Dat gebeurde met het Plakkaat van Verlatinghe (1581). Maar daarmee wilden de lokale machten zich nog niet ontdoen van het principe van het landsheerschap.
Zij die de resultaten van de opstand in hun voordeel hadden kunnen afwenden, koesterden tenslotte geen andere ambities dan het hervatten van  business as usual , het herstel van de oude machtsverhoudingen. Zo zochten de opstandelingen bijvoorbeeld de hertog van Anjou op om hun nieuwe feodale vorst te worden. En als de noordelijke provincies dan toch een 'vrije' republiek zouden stichten, kwam dat onder meer omdat ook zij domweg geen geschikte vorst vonden: de Engelse koningin weigerde, en een experiment met de graaf van Leicester als landvoogd mislukte. Het Noorden werd een autonome republiek als gevolg van de omstandigheden, niet omdat het zo was bedoeld. De Nederlanden, die bij het aanbreken van de zestiende eeuw plots in een veel ruimere geografische context belandden, eindigden de eeuw nog kleiner dan ze al waren, want in tweeën gedeeld door een demarcatielijn die eigenlijk tot vandaag nog niet is uitgewist.