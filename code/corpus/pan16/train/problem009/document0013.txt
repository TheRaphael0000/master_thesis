 25 maart, Hollywood. -  'Ik was niet bang voor de krokodillen, want ik zwom sneller', zei Johnny Weissmuller jaren later over zijn Tarzan-vertolkingen. Vreemd was dat niet. Toen de 27-jarige Duitser in 1932 voor het eerst in de huid van de junglebewoner kroop voor  Tarzan, the Apeman  had hij als zwemmer al twee keer een gouden medaille behaald op de Olympische Spelen. Bovendien waren de krokodillen van filmmaatschappij MGM van plastic en waren de acteurs zelf nooit in Afrika geweest. De twaalf Tarzan-films met Weissmuller werden allemaal in het veilige Hollywood gemaakt. Filmoverschot van de in Afrika opgenomen film  Trader Horn , van Tarzan-scenarist Edgar Rice Burroughs, werd tussen de scènes gemonteerd om de prent realistischer te doen lijken. Het publiek van de jaren dertig pikte dat moeiteloos.
 Wereldwijd waren miljoenen bioscoopbezoekers laaiend enthousiast over de eerste sprekende Tarzan van het witte doek. Ademloos lieten ze zich binnenleiden in de onbekende wereld van exotische dieren, dreigende oerwouden en zeemzoete romantiek. Vooral de scène waarin Tarzan leert tellen op de tenen van de bloedmooie Maureen O'Sullivan staat in het geheugen van generaties filmliefhebbers gegrift. 
Weissmuller was al de zesde acteur die de stoere natuurmens vertolkte, maar hij wist de rol wel naar zijn hand te zetten. Terwijl Tarzan het eerder vooral droog hield, begon hij met de komst van Weissmuller opvallend veel te zwemmen. Het was ook de Duitser die de befaamde junglekreet bedacht met het aanhoudende gejodel van zijn vroegere buren in het achterhoofd.
 De échte ster van de film was echter Maureen O'Sullivan, die niet eens de eerste keuze van regisseur W.S. Van Dycke was voor de rol van Jane. Het verhaal van  Tarzan, the Apeman  gaat vooral over Jane Porter die met haar vader op zoek gaat naar de mythische olifantenbegraafplaats. Pas halverwege de film komt Tarzan zelf op de proppen: ' Me Tarzan, you Jane '. In de eerste films had de held van de jungle trouwens opvallend weinig tekst. ' Tarzan says no! ' riep hij ferm en daar hadden Jane, Tarzans aangenomen zoon Boy en het aapje Cheetah geen weerwoord tegen. 
Hoeveel acteurs Weissmuller na zijn laatste Tarzan-film in 1948 ook opvolgden, hij zou tegen wil en dank altijd de enige echte Tarzan blijven.