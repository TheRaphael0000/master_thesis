Wegens te veel Europese kieskoorts werd de lentetop van Barcelona een tweedaagse geeuwpartij. De Spaanse EU-voorzitter legt zich ondertussen neer bij de huidige internationale taakverdeling.
'We kunnen niet iedere keer het warm water uitvinden.' Er zit veel waarheid in die stelling, alleen wordt ze ongeloofwaardig als uitgerekend Guy Verhofstadt (VLD) haar verkondigt. Als het moet, vindt de premier het warm water tweemaal per dag opnieuw uit, althans daar is hij zelf van overtuigd. In Barcelona, na de lentetop van regeringsleiders, stelde hij het anders voor. Het was minder een opstoot van plotse deemoed, dan wel een oratorische vondst om de kritiek op de povere resultaten van de Europese Raad te ontzenuwen. Barcelona was een verplicht nummer, waar de regeringsleiders zich vooral met lofzangen over de liberalisering van de elektriciteits- en gasmarkten onderscheidden en lippendienst bewezen aan het dogma van Lissabon 2000. Toen beslisten ze dat Europa tegen 2010 de meest concurrentiële economie van de planeet zal zijn. In Barcelona herhaalden ze dat nog eens, keurden vervolgens enkele teksten goed die de kreet van Lissabon 2000 iets meer serieux moeten geven en trokken na de groepsfoto weer naar huis. Zo werd Barcelona een tweedaagse geeuw en het tegendeel van een historische top.

Althans, dat is het verhaal dat de meeste media heeft gehaald. Toch gaat er achter de officiële foto's, de beelden en de eindeloze reeks persconferenties van Barcelona een heel ander verhaal schuil en valt het niet uit te sluiten dat de lentetop van 2002 ooit tot de Irak-top wordt omgedoopt. Het onderwerp dat op alle lippen brandde, de ophanden zijnde oorlog tegen Irak, kwam niet aan bod. Voorzitter José Maria Aznar haalde het op zo'n autoritaire manier van de agenda dat zelfs Verhofstadt, die het nochtans goed met Aznar kan vinden wegens beiden sigarenliefhebbers, even moest slikken. Vrijdagavond, op de persconferentie na het diner, zei de Belgische eerste minister met het nodige sarcasme dat hij de kortste bespreking over Irak had meegemaakt die denkbaar was. 'Er viel bijgevolg niets over te melden.'

Het tegendeel is natuurlijk waar. De beslistheid waarmee Aznar het thema Irak taboe verklaarde en er elke discussie van de soevereine regeringsleiders over afblokte, is allesbehalve onschuldig. Te meer omdat enkele chefs nauwelijks over Irak konden zwijgen (weliswaar achter gesloten deuren en zonder al de pottenkijkers uit de kleinere lidstaten). In Barcelona kwam er geen mini-top zoals vorig jaar in Gent, maar allicht ging het deze keer efficiënter want discreter toe. De dirigent was immers niet de Franse president Jacques Chirac, maar wel de Britse premier Tony Blair.

Men hoeft geen groot profeet te zijn om te voorspellen dat 2002 een verloren jaar wordt voor de Europese Unie. De talloze verkiezingen in vele lidstaten, onder meer in Frankrijk, Nederland en Duitsland, zullen de regeringsleiders niet tot grote daden en gedurfde beslissingen inspireren. In Barcelona waren het de Fransen die een engagement voor de totale liberalisering van de energiemarkt verhinderen. Pas in de herfst van het jaar, na de Duitse verkiezingen, kan de motor weer op hoger toerental draaien. Weliswaar onder Deens voorzitterschap en dat is niet meteen een garantie op een doortastende en ambitieuze aanpak. Nu al is duidelijk dat de Denen hun handen meer dan vol zullen hebben met de Spaanse  left-overs
  en alle zeilen zullen moeten bijzetten om de onderhandelingen over de uitbreiding in december af te ronden.

 Aznar heeft niet alleen een probleem met de kieskoorts in Frankrijk en Duitsland, zelf is hij ook een probleem. De Spaanse diplomatie is niet meteen een toonbeeld van dynamisme. Een slaapverwekkende grijsheid overheerst en elk risico wordt vermeden. Het heimwee groeit naar het even rumoerige als bruisende Belgische voorzitterschap, dat slechts overeind kon blijven omdat het in beweging was. De botte weigering van Aznar om met zijn vijftienen over Irak te praten, was dan ook zeer kenmerkend voor de Spaanse aanpak. Naast de situatie in het Midden-Oosten is Irak momenteel het heetste hangijzer waar de Europese diplomatie mee geconfronteerd wordt. Niet toevallig verkiest Spanje dat de Europese Unie er zijn mond over houdt. 

Zoals het wel eens meer gebeurt, was het Louis Michel die de  omertà
				  over Irak doorbrak. Vorige week maandag op de raad Algemene Zaken lekte uit dat de minister van Buitenlandse Zaken een Europees initiatief richting Irak bepleitte. In een briefje van niet eens twintig lijnen vroeg hij zijn Spaanse collega Josep Piqué om een hoge Europese delegatie naar Bagdad te sturen. Die zou Saddam Hoessein op de noodzaak wijzen de resoluties van de Verenigde Naties uit te voeren. De brief was de onschuld zelve en leek naadloos in de Amerikaanse strategie te passen. Zelfs de suggestie dat de Unie haar goede diensten aanbood om eventueel over de VN-resoluties of het embargo tegen Irak te bemiddelen, ontbrak. Piqué, zag er geen kwaad in en zei dat het voorstel grondig onderzoek waard was. 'Immers,' zo stelde de Spaanse minister van Buitenlandse Zaken enkele uren nadat hij de brief van Michel ontving, 'het gaat om een bijzonder belangrijk dossier. De situatie in Irak is voor iedereen een reden tot grote zorg'.

 Vier dagen later werd Piqué, door zijn eerste minister teruggefloten en besliste Aznar dat Irak niet eens een gespreksonderwerp voor de Vijftien was. Omdat het nogal bazig overkwam, gaf hij toch één argument waarom dat volgens hem niet kon. 'Verschillende lidstaten vinden het niet opportuun dat over Irak momenteel gepraat wordt.' België, dat er mee voor pleitte dat het thema op de agenda van het diner kwam, wist hoe laat het was. Verhofstadt drong niet aan en Michel had daar begrip voor. 'De manier waarop Aznar het formuleerde, was duidelijk. Bovendien was het al laat op de avond. Aandringen had geen zin.'

Aznar handelde op verzoek van derden. Niemand twijfelt eraan dat vooral Tony Blair zich tegen elk debat onder de Vijftien verzette. Dat werd heel duidelijk toen de  Financial Times
  zijn zaterdageditie opende met een groot verhaal over de vele praatjes die Blair in Barcelona over Irak voerde. Voor de Britse beurskrant, die nochtans geilt op alles wat naar liberalisering en energie ruikt, was het zelfs het enige nieuws uit de Catalaanse hoofdstad dat de voorpagina waard was. Uitgerekend het onderwerp dat niet besproken werd en zonder veel complimenten werd afgevoerd, won het van de economische nieuwsjes van de lentetop. De lijn van 11 september en zeker die van de minitop in Gent, wordt doorgetrokken. Als het echt menens wordt en de Amerikanen hun kruisraketten bovenhalen, wordt de Unie buitenspel gezet. Niet alleen door Washington, maar evengoed door de grotere lidstaten met het Verenigd Koninkrijk op kop. In tegenstelling tot het Belgische voorzitterschap dat - niet zonder risico's trouwens - een maximale inspraak van de Unie probeerde af te dwingen, laat Spanje het allemaal over zijn kant gaan. Het legt zich bij de huidige internationale taakverdeling neer en kan er blijkbaar mee leven dat de Unie nooit in eerste klasse zal spelen.

Rond Irak is opnieuw een Afghaans scenario in uitvoering. De VS beslissen in overleg met de Britten wanneer de gevechten beginnen en hoe de strijd gevoerd zal worden, vervolgens wordt de Europese Unie voor de nazorg en de financiering van de wederopbouw gemobiliseerd.

Dat er een Amerikaanse aanval op Irak komt, was voor de meeste deelnemers aan de top van Barcelona een uitgemaakte zaak. Als er in de hotelsuites en de perszalen over gepraat werd, ging de discussie vooral over het tijdstip van de nieuwe raid op Bagdad. Volgens de meeste pronostieken begint Washington er midden april mee. Ondertussen wordt er hard gewerkt aan de militaire en vooral de politieke voorbereiding. Het verzet bij de bondgenoten, in eerste instantie de Arabische wereld en de Europese Unie, moet geneutraliseerd worden. In Europa is de man van dienst opnieuw Tony Blair en in Barcelona nam hij zijn tijd, zo bleek uit de verslagen in de Britse kranten, om enkele van de Europese collega's in vertrouwen te nemen en van de Amerikaanse aanpak te overtuigen.

Premier Verhofstadt was daar, zo klonk het unisono in het Belgische kamp, niet bij. In Barcelona werd echter wel duidelijk dat Irak  Chefsache
  is. Telkens wanneer Irak op de persconferenties aan bod kwam, was de premier zijn minister van Buitenlandse Zaken te vlug af. Die gretigheid van Verhofstadt deed terugdenken aan de laatste jaren van het tijdperk van Jean-Luc Dehaene. Hoewel zijn minister van Buitenlandse Zaken Erik Derycke altijd braaf naast hem zat, gebeurde het steeds meer dat Dehaene hem vergat het woord te geven. Dehaene kon het zich veroorloven. Derycke was geen zwaargewicht in de regering of in zijn partij, bovendien was het een man met een bescheiden ego. Bij Michel ligt het anders, maar desondanks neemt Verhofstadt het risico om zich op het terrein van zijn vice-premier te wagen. Het is een bewijs te meer dat de Iraakse kwestie sinds kort ook door de Wetstraat 16 op de voet gevolgd wordt. Met alle risico's van dien. Michel mag dan al extreem loyaal zijn tegenover Verhofstadt, hij heeft een ontwikkeld eergevoel.

Bij monde van Verhofstadt zei de regering in Barcelona dat elke militaire operatie tegen Irak alleen in het kader van de Verenigde Naties kan gebeuren. Ook de Duitse kanselier Gerhard Schröder verdedigt dat standpunt, maar of de hele Unie erachter staat, is maar de vraag. De tijd dat een Amerikaanse aanval op Irak algemeen Europees onbegrip ontlokte, is al voorbij. De eerste bedenkingen dat zo'n operatie ook wel goede kanten kan hebben en een vredesregeling tussen Israëli's en Palestijnen kan forceren, duiken al op. Ook in het Belgische kamp.