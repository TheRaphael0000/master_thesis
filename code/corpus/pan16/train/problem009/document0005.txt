Een New Deal voor bakstenen

Het is een terechte vaststelling die Guy Tegenbos in zijn column doet(DS 27 januari) : niemand wil in een rusthuisbed en eigenlijk ook niet in een assistentieflat. En het is ook waar dat de vastgoedsector werk moet maken van andere woonmodellen. Maar het klopt niet dat als architecten en stedenbouwkundigen hun huiswerk beter hadden gemaakt, we vandaag niet met huisvestingstekorten zouden kampen.
Architecten moeten inderdaad werk maken van universal design, dat rekening houdt met alle leeftijden. Maar een ontwikkelaar vertelt mij dat ze aangepaste woningen slecht verkocht krijgen en dat dezelfde woningen beter verkopen als die niet met het etiket ‘levenslang wonen’ worden geafficheerd. Wie wil er tenslotte door zijn woning op gewezen worden dat hij oud en gebrekkig zal worden?
Ook de stedenbouwkundigen die Tegenbos aanspreekt, zeggen al enkele decennia dat we moeten stoppen met verkavelen. Onlangs nog argumenteerden enkelen hier dat een goede ruimtelijke verdichting dé oplossing is voor het fileleed (DS 7 januari) , maar zal dat bestuurders ervan weerhouden om opnieuw voor asfalt te kiezen?
Elk weekend lees je in de lifestyle-sectie van kranten over nog maar eens een juweeltje van een vrijstaande eengezinswoning, riant in het groen. Van de vele koopappartementen, die ondertussen in dorpskernen en langs gewestwegen verrijzen, geen spoor in die katernen. Ze zijn ook niet goed genoeg. Ze kunnen ons niet verleiden en de woonomgevingen aan die verkeersrivieren laten evenzeer te wensen over.

Van spaarboekje naar huurwoning

Zonder de juiste opdrachtgevers en bestuurders kunnen architecten en stedenbouwkundigen niets. Om aantrekkelijke, collectieve woningen voor een verouderende bevolking te realiseren in levendige dorpen en wijken, dichtbij voorzieningen en groen, hebben we behalve goede architecten en stedenbouwkundigen, vooral ook bevlogen opdrachtgevers nodig.
Zij moeten voorbij de verkokering denken. Als het over wonen gaat, komen veel sectoren samen. Zo hebben niet alleen zorgbehoevende ouderen, maar ook veel jongeren behoefte aan een passende en betaalbare woning. Waarom dan geen nieuwe woningen boven op een nieuwe school? Dan kan opa de kinderen opvangen. En waarom activeren we het geld op onze spaarboekjes niet voor de bouw van nieuwe huurwoningen? Omdat die mensen dan verhuren en dus ook woningen beheren, zullen ze duurzamer bouwen. Omdat ze meer op langetermijn moeten denken zullen ze ook beter investeren. Dan kunnen ook de mantelzorgers opnieuw ademen, want velen van hen zorgen vandaag niet alleen voor de bejaarde ouder, maar ook voor de verouderde eigendom, de te grote en slecht geïsoleerde eengezinswoning en de verwilderde tuin. Minder gejaagdheid en meer qualitytime voor oma, dat zal ook de ziekenkas ten goede komen.
We hebben de creativiteit en we weten wat goed wonen is. Met een beetje goede wil en zin voor samenwerking kunnen we het individuele huisjesbouwen afremmen en meer collectieve woningen laten optrekken waar het begeerlijk wonen is. Bouw de Vlaamse Maatschappij voor Sociaal Wonen om tot de Vlaamse Maatschappij voor Collectief Wonen. Laat die dan betaalbare huurwoningen in heel Vlaanderen optrekken, zowel voor mensen met als zonder huursubsidie. En dat liefst op plekken waar ze tegelijk de basismobiliteit mee garanderen. Zo kan die andere Vlaamse maatschappij efficiënter haar buslijnen beheren.
Er is een New Deal nodig voor wonen, argumenteren de huisvestingsdeskundigen in hun nieuwste boek. Omdat hun pleidooi al jaren in dovemansoren valt, draagt dat boek de veelzeggende titelWoonnood in Vlaanderen.
