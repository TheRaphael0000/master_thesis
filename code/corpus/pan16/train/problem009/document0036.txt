Rederijkers en stadsdichters

‘Meer suers dan soets’ is de kenspreuk van de 16-de eeuwse Antwerpse dichteres Anna Bijns. Die kenspreuk is onder andere van toepassing op haar dichterlijke situatie: Bijns werd door de Antwerpse rederijkerskamer erkend en zelfs bewonderd als talentvol en bekwaam dichter, maar mocht dat nooit verzilveren door lidmaatschap ervan. Dat was immers uitsluitend voorbehouden aan mannen.
Vandaag, op Gedichtendag, wordt Maarten Inghels officieel aangesteld tot nieuwe stadsdichter van Antwerpen. Niemand die de capaciteiten van Inghels betwist, vriend en vijand (zo die laatste al bestaat) erkennen zijn talent. Toch is er iets vreemds aan de hand. In volgorde waren de Antwerpse stadsdichters Tom Lanoye, Ramsey Nasr, Bart Moeyaert, Joke van Leeuwen, Peter Holvoet-Hanssen, Bernard Dewulf, Stijn Vranken en nu Maarten Inghels. Zoek het onevenwicht. Inderdaad, tot vandaag werd maar één vrouw het Antwerps stadsdichterschap waard geacht. Dat is al een verbetering tegenover de situatie van Anna Bijns in de zestiende eeuw, maar moet je daarmee tevreden zijn? Mag je in vierhonderd jaar niet iets meer vooruitgang geboekt hebben op dat vlak?
Het zou natuurlijk kunnen dat er in Antwerpen geen dichteressen aanwezig zijn die het stadsdichterschap een meer dan behoorlijke invulling kunnen geven. Zeker wie een blinddoek draagt, zal tot dat oordeel geneigd zijn. Herhaaldelijk werd al vastgesteld dat er zich een golf jong vrouwelijk talent manifesteert in de Nederlandse letteren. Een willekeurige greep daaruit: Maud Vanhauwaert met haar prettig gestoorde taalspel, Charlotte Van den Broeck die net een jaar geleden debuteerde met het fel bejubelde Kameleon, Lotte Dodion die binnenkort debuteert en als eerste Vlaamse ooit het podium betrad op een finale van het Nederlandse kampioenschap Poetry Slam. En kijk, zij wonen en werken of studeren allen in Antwerpen. Ze zijn trouwens niet de enigen, in feite bulkt Antwerpen van ook vrouwelijk poëtisch talent.
Geen mens in Antwerpen of daarbuiten zal het zich in het hoofd halen om Joke van Leeuwen haar rechtmatige plaats tussen de Antwerpse stadsdichters te ontzeggen. Wordt het niet de hoogste tijd om zowel haar als de rest van het clubje stadsdichters van hoogstaand vrouwelijk gezelschap te voorzien?
