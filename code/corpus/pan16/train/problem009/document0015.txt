We moeten luisteren naar Molenbeek

De inwoners waren loslopend wild. De camera op statief, en microfoon onder de neus: ‘U bent Molenbekenaar en moslim. Vertel eens, hoe radicaliseren jullie?’ Los van verschillende heel gedegen journalisten was dit de teneur van heel wat berichtgeving na de aanslagen van 13 november. Een ramp voor het imago van Molenbeek. Maar wat hoor je twee maanden later als je luistert?
Bezorgdheid. Heel zeker. Doordat meerdere aanslagplegers in de wijk woonden, komt het conflict plotseling dichtbij. ‘Misschien woont er wel een terrorist in mijn huis?’ Schrik van broers voor hun broers en van ouders voor hun kinderen.
‘Ten tijde van de aanslag op de redactie van Charlie Hebdo had je nog verdeelde meningen’, vertelt islamologe en schepen Sarah Turine (Ecolo) in naam van velen. ‘Moslims keurden doorgaans het geweld af, maar voelden zich tegelijk beledigd omdat de profeet was beklad. Met de nieuwe aanslagen in Parijs valt de discussie over vrije meningsuiting weg en wordt de willekeurige terreur ondubbelzinnig veroordeeld. Rond de geweldpleging op Charlie Hebdo hing ook een sfeer van complotdenken. De vermeende inmenging van de Israëlische Mossad vergoelijkte de echte aanslagplegers. Zo’n betoog hoor je vandaag bijna niet meer.’
‘Ook merk je een grotere bewustwording van de problematiek. Moslims spreken nu gemakkelijker over radicalisering. Voordien werd meer gezwegen, uit vrees dat het fenomeen hun geloof zou vervuilen.’ In enkele jeugdhuizen denken anderen nog steeds dat de actualiteit zich uiteindelijk toch tegen hen zal keren. ‘Waarom dan praten?’

Ringbaard

De eerste donderdagmarkt van 2016 is nog altijd leger dan anders. In een theehuis spreek ik af met Younes. De ongerustheid over maatschappelijke kansen is reëel. Discrimination code postale was al een geijkte uitdrukking onder werkzoekenden in Oud-Molenbeek, maar hoeveel pech kun je hebben? De man van 26 solliciteerde onlangs voor een vacature als chauffeur en toont me de foto’s van zijn rijbewijs en zijn recentere identiteitskaart. Op de eerste staat hij glad geschoren, op de tweede met ringbaard. Dus: radicalisering. ‘En bovendien’, grapt hij, ‘domicilie in de Delaunoystraat, waar de veiligheidsdiensten tot tweemaal toe uitrukten.’ Younes blijft er stoïcijns onder. Geen greintje slachtofferdenken. In afwachting van een job trekt hij Marokkaans-Molenbeekse jongeren over de streep om regelmatig te gaan voetballen in Vilvoorde. ‘Ze zeggen dat ze de tijd doden op straat, maar ik tracht hen duidelijk te maken dat het de tijd is die hen doodt.’
Een nieuwsuitzending van Al Jazeera overstemt ons gesprek. Beelden van met bloed besmeurde kinderen en gevechtsvliegtuigen boven Syrië wisselen af met de uitslagen van de Premier League. Veel Molenbeekse moslimjongeren hebben een problematische relatie met de media. Via oosterse zenders sijpelt het dagelijkse leed van duizenden geloofsgenoten binnen. ‘Honderddertig Parijse slachtoffers zijn erg, maar waarom besteden de westerse media niet evenveel aandacht aan de doden in de Levant? Alsof je levens kunt sorteren op hun waarde.’ Dat is vaak de redenering, zegt Younes.
Nog iets wat leeft, is de rol die het Westen speelt in het Midden-Oosten. De perceptie reduceert Israël tot een land dat regels aan zijn laars mag lappen, terwijl er elders seculiere dictators in het zadel worden gezet. In die zin zijn veel Maghrebijnse Molenbekenaars gepolitiseerd. ‘Wat ik sinds twintig jaar op school ervaar’, vertelt leraar, antropoloog en politicoloog Thierry Limpens, ‘is dat Maghrebijnse “wijkjongeren” gekwetst zijn na elke Israëlische aanval op Palestina. Bovendien voelen ze zich hoe dan ook al vlug maatschappelijk geviseerd en gestigmatiseerd. Helaas schoppen ze zo uit machteloosheid de bal in het kamp van de “westerse ander”.’ Sarah Turine countert door in Molenbeek joodse en Europese pro-Palestinaverenigingen uit te nodigen. ‘Zo leren jongeren beseffen dat er ook in het Westen een verontwaardiging is over het onrecht ten aanzien van de Palestijnen. Vanuit die ontmoeting ondermijn je islamistische bewegingen die kunnen worden gepercipieerd als de enigen die zich dat onrecht aantrekken.’

Eerste vangnet

Dergelijke kleine acties zijn tekenend. Terwijl van hogerhand vooral wordt ingezet op veiligheid en repressie, is er in Oud-Molenbeek een breed sociaal-cultureel middenveld in de weer met de naweeën van Parijs. Verschillende verenigingen zoeken naar meer onderlinge samenwerking, proberen noden te detecteren en een zinvolle rol te spelen als bemiddelaar tussen de buurt enerzijds en politie en politiek anderzijds. ‘Radicalisering is een bottom-up probleem’, zegt Johan Leman, voorzitter van het integratiecentrum Foyer. ‘Het zijn dus scholen, verenigingen, zelforganisaties die de eerste signalen opvangen. Zij zijn het eerste vangnet voor jongeren die in een prefase van radicalisering zitten en een identiteitscrisis doormaken.’
De waslijst aan initiatieven raakt al te vaak ondergesneeuwd door tal van politieke uitspraken en opinies van buitenstaanders. Tientallen organisaties denken na over lespakketten die kinderen, leerkrachten, sociaal-cultureel werkers, imams en ambtenaren duiding moeten verschaffen. Sommige programma’s zetten in op het herstel van de emotionele band tussen geradicaliseerde jongeren en hun ouders. Er wordt radio gemaakt en workshops journalistiek worden op poten gezet. Een Marokkaans-Belgisch undergroundcircuit van stand-uppers en theatermakers tracht met humor en drama een stem aan Molenbeekse jongeren te geven. Moeders van vertrokken Syriëstrijders worden gehoord. Géraldine Henneghien, die zelf haar zoon in Syrië verloor, doet vrijwillig scholen aan om de aantrekkingskracht van fundamentalistische groepen te deconstrueren. ‘In de klas vertel ik heel open mijn verhaal, hoe mijn zoon vertrokken is, wat het met ons deed en hoe het er in Syrië echt aan toegaat. Na zo’n confrontatie hoor je nauwelijks sympathie voor IS’, legt ze uit.

Te blank kader

Ook het islamitische middenveld beweegt. Traag, maar misschien wel gestaag. Onlangs lokte een interreligieus kerstdiner meer dan 300 moslims, joden en katholieken naar Molenbeek. Schepen Sarah Turine werkt samen met de voorzitter van de Raad van de Molenbeekse Moskeeën en de Al Khalilmoskee – een van de grootste van België – een seminariereeks uit met sprekers die de diversiteit binnen de islam belichten. ‘Knap’, vindt antropoloog Thierry Limpens. ‘Maar zie erop toe dat je niet alleen islamexegeten van buiten Molenbeek programmeert. Ook in de wijken zijn best veel predikers te vinden die kiezen voor een gulden middenweg. Laat hen aan het woord, anders zal het kolonialistisch aanvoelen.’
Hij raakt daarmee aan een bredere uitdaging. De kaderleden van het sociale middenveld zijn in Molenbeek nog steeds te blank en te Belgisch. Alle goede bedoelingen ten spijt voelen locals die de buurt van binnenuit kennen er zich soms niet in opgenomen. Dagelijks komen er bijna 22.000 pendelaars in Molenbeek werken, terwijl maar 3.055 Molenbekenaars zelf loonarbeid in Molenbeek verrichten. De nood om te ‘verkleuren’ geldt ook voor het politiekorps en het onderwijzend personeel.
Er is dus actie vanuit het middenveld, ondanks besparingen. Maar is dat genoeg als het op het niveau van de structuren blijft haperen? ‘Eerstelijnshulp is cruciaal’, zegt Johan Leman, ‘maar radicalisering aanpakken koppel je niet los van een langetermijnvisie op onderwijs, antidiscriminatiebeleid, tewerkstelling en gedegen islamonderwijs.’

C’est du vent

Hoe hoog moeten de maatschappelijke kosten oplopen vooraleer men aandraaft met een ambitieus veelzijdig plan? Slachtofferdenken wordt niet goedgepraat en individuele kansen moeten worden gegrepen, maar als een halve stad schoolachterstand oploopt, dan moet er structureel toch iets fout zijn? Molenbeek heeft per inwoner 17 keer minder overdekte recreatieruimte dan Namen, Leuven of Mechelen. Het plan om in de gemeente overvolle huizen plat te lopen om te registreren wie er woont, zonder dat iemand met één woord rept over het schrijnende tekort aan betaalbare, kwaliteitsvolle huisvesting? Het klinkt vreemd.
‘De jongens met wie ik ga voetballen wonen soms op hun 25ste nog opeengepakt bij hun ouders’, zegt Younes. ‘Het is alsof we constant vertraging oplopen in het leven.’ Over politie-interventies die nauwelijks worden verantwoord, spreekt men in de buurt in termen van un rapport de force. Of als een huiszoeking tot niets leidt: ‘C’est du vent.’ ‘Daaruit blijkt dan opnieuw de moeilijke relatie met het institutionele’, aldus Sarah Turine. ‘Ook de huistellingen zullen in die zin nefast zijn. Je moet eerst met een goede en grotere nabijheidspolitie het vertrouwen met de bevolking herstellen.’
Of Parijs een opportuniteit kan zijn? Het is nu dat keuzes worden gemaakt. Gaan we enkel voor repressie of dan toch voor een combinatie van veiligheid, dialoog en preventie?

