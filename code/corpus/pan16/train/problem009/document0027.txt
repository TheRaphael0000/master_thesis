Bart Martens
'Vlaanderen is nu al één groot kwetsbaar gebied op het vlak van bemesting. De overheid moet dringend een inhaalbeweging maken. Anders maakt Vlaanderen zich internationaal belachelijk.' Bart Martens van de Bond Beter Leefmilieu verwijt naast de boeren vooral de beleidsmakers de aanslepende milieuproblemen.
'Op dit moment blijft 70 procent van het ondiep grondwater in Vlaanderen ondrinkbaar omdat de boeren meer mest uitrijden dan de gewassen kunnen opnemen. Nochtans verbond Vlaanderen er zich op de vierde Noordzee-ministerconferentie in 1995 al toe om het hele afwatergebied naar de Noordzee als kwetsbaar aan te duiden. Alle andere kuststaten komen deze verbintenis tegemoet, Vlaanderen niet. En in 1999 kreeg de overheid van de Europese Commissie een met redenen omkleed advies, dat Vlaanderen officieel aanmaande om heel het grondgebied als kwetsbaar in te kleuren. Door het blijvende getalm wacht er nu waarschijnlijk een veroordeling door het Europese hof van justitie, met de bijbehorende boetes en dwangmaatregelen. Het is eigenlijk vijf óver twaalf. Maar Vlaams minister van Landbouw Vera Dua (Agalev) denkt nog steeds dat haar beperkte inkleuring de Commissie zal overtuigen.
Voor nitraten heeft Europa jaren geleden al een grenswaarde vastgelegd van 50 milligram per liter water. Die norm werd opgesteld vanuit gezondheidsoogpunt en is in vele gevallen ontoereikend voor de bescherming van de natuurwaarden. Om ook die waarden te beschermen eist de Europese nitraatrichtlijn uitdrukkelijk dat de bemesting wordt teruggedrongen. De individuele landbouwers zijn in deze mede slachtoffer van zowel de blijvende laksheid van de overheid als van de foute signalen vanuit de Boerenbond. Andere landbouwersorganisaties beseffen veel beter wat er aan de hand is. Zij weten dat het Europese geld voor plattelandsontwikkeling - dat ingehouden wordt bij een ontoereikende afbakening van kwetsbare gebieden - vooral de duurzame landbouw ten goede komt. Met de uitbreiding van de Unie naar Oost-Europa en met de verdere vrijmaking van de wereldmarkt, lijkt steun voor plattelandsontwikkeling trouwens een van de laatste mogelijke geldstromen naar de landbouw.
Het uitbreiden van de kwetsbare gebieden houdt geen bestraffing in, integendeel. Het versnelt de reconversie, verkort het lijden. De overheid moet het leed verzachten met uitstapregelingen, dat klopt. Maar met gewone subsidies blijven gooien naar een sector die zelf niet aanpast, kan niet.'
Roger Saenen
'Al de inspanningen van de boeren worden beantwoord met nog méér repressie. De kwetsbare gebieden uitbreiden is onnodig en zowel praktisch als wetenschappelijk onzinnig. De voorgestelde maatregelen creëren psychologisch zelfs een averechts effect.' Dat zegt Roger Saenen, woordvoerder van de Boerenbond.
'Als de overheid minder mest op de Vlaamse bodem wil, dan moet ze de mestverwerking kansen geven, en de boeren stimuleren om hun veestapel deels af te bouwen. Kwetsbare gebieden afbakenen neemt op zich geen kilo mest uit productie.
Mestverwerking biedt op dit ogenblik nog geen soelaas. De gewone installaties voldoen niet aan het mestdecreet; het alternatief zijn peperdure technieken, die de boer 60 tot 70 procent van zijn inkomen kosten. En dan spreken we nog niet over de moeilijkheden om een vergunning te krijgen voor die industriële installaties. Vlaams minister van Landbouw Vera Dua doet geen uitspraak. De Mestbank blijft passief.
Vandaar ons voorstel om de landbouwers die willen stoppen, daartoe te stimuleren met uitstappremies. We willen die zelfs voor de helft terugbetalen. Zo nemen we onze historische verantwoordelijkheid op. Voorwaarde is dat ook de overheid een inspanning levert. Maar mevrouw Dua wil daar met ons niet eens over spreken.
Zij gaat er blijkbaar van uit dat je boeren ook uit de stiel kan pesten. Zo kennen we een gebied van 430 hectare waar op één van de drie meetpunten slechts één keer in twee jaar tijd - dus op 24 maandelijkse controles - één lichte overschrijding werd vastgesteld. Wat doet Dua? Ze bakent een kwetsbare zone van 7960 hectare af. Ze straft dus zo'n vijfhonderd boeren voor de fout - misschien zelfs onopzettelijk - van een van hen. De dokter zet een arm af omdat er een vingerkootje ziek is. Motiveer je zo een landbouwer om zijn best te blijven doen op het vlak van bemesting?
Nochtans verloopt de hele evolutie nu al geruime tijd gunstig door de inspanningen vanuit de basis. In twee jaar zijn we van een gemiddelde van 48 milligram nitraat per liter naar 24 milligram per liter gegaan, terwijl de Europese richtlijn op 50 ligt. Met de afgesproken strengere bemestingsnormen en ons afbouwprogramma zullen de resultaten alleen maar verbeteren. Als Dua haar zin doordrijft, kost dat de sector jaarlijks 175 à 250 miljoen euro. Europese bonusgelden van 200 miljoen euro over zes jaar vormen dan echt geen alternatief.'
'Kwetsbare gebieden uitbreiden is geen bestraffing.'
'Dua demotiveert de landbouwers door repressie.'