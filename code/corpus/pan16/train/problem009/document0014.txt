Naar schatting zouden de banken ongeveer 40.000 Belgen een zichtrekening weigeren. Het gaat vooral om uitkeringsgerechtigden en kansarmen. En dat maakt de socialistische partijen zenuwachtig. Eerder dienden Franstalige PS'ers een wetsvoorstel in over het recht op bankdiensten bij de Bank van de Post.
De Vlaamse socialisten Magda De Meyer en Daan Schalck gaan nu nog een stap verder. Zij hebben een wetsvoorstel klaar dat alle kredietinstellingen, inclusief de zelfstandige agenten, verplicht om iedereen een minimale dienstverlening aan te bieden. Het gaat om een pakket met vijf onvoorwaardelijke en meestal gratis diensten : het openen en sluiten van een zichtrekening, het storten en afhalen van geld aan het loket, het uitvoeren van overschrijvingen, het verkrijgen van uittreksels en het innen van cheques.
De groene partijen voelen iets voor het voorstel, de liberalen zijn er radicaal tegen.