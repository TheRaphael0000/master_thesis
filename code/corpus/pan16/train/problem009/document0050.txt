Frankrijk maakt zich op voor een seizoen van verkiezingen. Eerst wordt er een nieuwe president verkozen, daarna een nieuw parlement. Het mag niet verbazen dat veiligheid ook daar het belangrijkste onderwerp in de campagnes is.
Vier hele bladzijden trok  Libération  ervoor uit. Dat is zelfs in een zogenaamde kwaliteitskrant in Parijs een hoop papier om aan te tonen dat de Franse vrouwen Jacques Chirac een leukere vent vinden dan Lionel Jospin. In een rumoerige, druk beklante brasserie in het gerenoveerde, hippe hart van Rijsel zucht een linkse militant veelbetekenend: de media zetten de toon voor de campagne. Als ze de gemakkelijkste weg kiezen, is zijn kandidaat hoe dan ook in het nadeel. Een ideeëndebat zou de mensen misschien nog doen nadenken over hun stem. 'Toen Jospin in 1997 de parlementsverkiezingen won en eerste minister werd, was dat tot algemene tevredenheid. Want daar kwam een integer man. Dat is hij nog altijd, maar wat willen de mensen vandaag?'
Er hebben zich ondertussen van uiterst links tot uiterst rechts enkele tientallen kandidaten gemeld die op 21 april meedoen aan de eerste ronde van de presidentsverkiezingen. Veertien dagen later volgt de tweede ronde, met de twee kandidaten die in de eerste ronde de meeste stemmen hadden. Nog een maand later staan er verkiezingen op het programma voor een nieuw parlement. Frankrijk moet tot de zomer nog vier zondagen naar de stembus, dat wordt een ware uitputtingsslag. Het is overigens de eerste keer dat een president wordt verkozen met een mandaat van vijf jaar, in plaats van zeven zoals tot nu toe het geval was.
De conclusie van  Libération  mag niet verbazen. Chirac kan als geen ander kindjes over de bol aaien. Maar dat is dan ook zo ongeveer de belangrijkste troef die hem nog rest. Want van zijn presidentschap blijft weinig in het geheugen hangen. Er was die magistrale politieke blunder, waarbij hij in 1997 onverwacht en onnodig het parlement ontbond. Hij verloor zijn meerderheid en moest daarna verder met de socialist Lionel Jospin als eerste minister aan het hoofd van een linkse regering. Chirac wordt dit jaar 70, hij is in deze campagne als het ware een koning zonder kleren. Hij staat straks weer tegenover Jospin, die ondertussen ook al 64 jaar is.
Wat zeker ook in het geheugen is blijven hangen, is het voortdurende gevecht van de president om uit de handen van de onderzoeksrechters te blijven. Chirac wordt al jaren achtervolgd door een ononderbroken stroom affaires, die doorgaans om hetzelfde draaien. De manier waarop hij als voorzitter van het Rassemblement pour la République, de gaullistische partij RPR, en als burgemeester van Parijs de kas spekte en zichzelf daarbij vooral niet vergat. Een populaire boutade in Parijs wil dat Chirac zoveel familieleden in zijn directe omgeving aan het werk heeft omdat hij niemand anders nog echt kan vertrouwen.
Zo warmt heel Frankrijk zich dezer dagen op aan het verhaal van Didier Schuller. De gewezen afgevaardigde voor de RPR in het departement Hauts-de-Seine was ook baas van een maatschappij die zich bezighield met sociale woningbouw. Die sector was ook in Parijs de geldmachine bij uitstek van de Chirac-clan. Schuller hield zich zeven jaar in het buitenland schuil omdat hij in 1995 in volle presidentsverkiezingen ineens als de sleutelfiguur in een fraudezaak werd genoemd. Het onderzoek naar de praktijken van Chirac als burgemeester van Parijs bleek zich plotseling naar zijn departement te hebben verplaatst. Als bij toeval was daar niet Chirac politiek verantwoordelijk, maar wel zijn voormalige medestander Edouard Balladur. Die nam het op dat moment in de verkiezingen tegen Chirac op, maar werd deskundig verbrand.
De slachting van Balladur trok diepe sporen in het rechtse kamp. Schuller besefte pas veel later dat hij een rol speelde in een slecht toneelstuk. Hij publiceert deze maand een boek over zijn avonturen. Maar er verschijnt nu wel zo ongeveer elke week een boek over de malversaties van Jacques Chirac. Oude getrouwe Philippe Séguin weet wat er gebeurt. 'Het grootste probleem van Chirac', zegt hij, 'is zijn geloofwaardigheid.' In Rijsel gniffelt de linkse militant: er blijft van al die verhalen altijd wel iets hangen.
Bij opiniepeilingen die vorige week werden gepubliceerd, kwam de uittredende president voor het eerst als verliezer uit de bus: zowel in de eerste als in de tweede ronde zou hij door Lionel Jospin worden verslagen. Maar dat wil niet zeggen dat hij een vogel voor de kat is. Chirac is een vechter, een campagnebeest. Hij heeft bovendien het voordeel dat er zich in zijn rechtse kamp geen tegenstand van formaat aandient. Hij kan zich van meet af aan op de slag met Jospin concentreren. Er staat dit keer geen Balladur tegenover hem. Charles Pasqua is oud en zuur. François Bayrou van het conservatief-liberale UDF en Alain Madelin van Démocratie Libérale komen in de peilingen niet boven vijf procent uit.
Dat is een voordeel, maar het is tegelijk ook een aanzienlijk nadeel. Het gaat er bij Franse presidentsverkiezingen namelijk ook om op welke manier de stemmen van de eerste ronde naar de tweede ronde worden overgedragen. Als er nog maar twee kandidaten in het veld staan. Dat zullen Chirac en Jospin zijn - maar wie zegt ze welke stemmen ze zullen krijgen? Hoe groot is hun electorale reserve van mensen die in de eerste ronde wel op een andere kandidaat stemmen, maar uiteindelijk wel tot hun politieke familie mogen worden gerekend?
De voorlopige score van Bayrou en Madelin kan erop wijzen dat de reserve van Chirac kleiner is dan verwacht. Op dezelfde manier maakt links zich zorgen om de kandidaat van de Communistische Partij, Robert Hue. De ooit zo machtige rode burcht brokkelt verder af. Robert Hue hinkt in de peilingen tegenwoordig zelfs achter bij de trotskistische kandidate Arlette Laguiller. Veel toekomst heeft  la gauche fatiguée , zoals de  parti communiste  in Frankrijk wordt genoemd, niet meer - maar Jospin heeft ze nog wel nodig.
Stoorzender in dat hele spel van wie er straks met welke stemmen aan de haal gaat, is Jean-Pierre Chevènement. Die eeuwige politieke woelwater was minister in verschillende linkse regeringen. Hij riep zich nu uit tot Republikein en wierp zich met een  union des citoyens  in de strijd. Los van zijn traditionele linkse achterban begon hij met een patriottisch discours ook rechts aanhang te verzamelen en dat levert hem in de peilingen zo'n 10, 11 procent van de stemmen op. Hij snijdt daarmee zowel Jospin als Chirac in het vlees, maar niemand weet hoe diep. Zoals niemand weet welke kandidaat hij in de tweede ronde zal steunen.
Chevènement laat zich tegenwoordig modieus  Ché  noemen - u weet wel naar wie. Onze man in Rijsel snuift verachtelijk. 'Chevènement!  L'orgueilleux ! Op dat vlak moest hij alleen in François Mitterrand zelf zijn meerdere erkennen. Nu kent hij zijn eigen familie niet meer. Hij is typisch zo'n man die volledig op zichzelf terugplooit. Chevènement is altijd overal tegen. Hij was tegen de euro. Hij nam als minister van Defensie ontslag wegens de Golfoorlog. Vorig jaar nog stapte hij als minister van Binnenlandse Zaken op over een autonomiestatuut voor Corsica. Toen had hij trouwens misschien ook wel gelijk: je kan de ene regio niet meer autonomie geven dan de andere. Maar zijn probleem is ook: wat gaat hij met de parlementsverkiezingen doen? Hij heeft geen afdelingen, geen troepen. Hoe worden die kiezers dan opgevangen, waar gaan die naartoe?'
Zo gaat Frankrijk bijna vanzelf naar de verwachte tweestrijd tussen Chirac en Jospin. Onverwacht is dat het lijkt alsof de grijze muis Jospin die zou kunnen winnen. Dat zorgt voor onrust in het hoofdkwartier van Jacques Chirac, die volgens raadgevers veel te mak uit de startblokken is gekomen. Daar komt vanaf deze week wellicht verandering in. Hij zal op zijn grote meetings vrijwel zeker volop het thema van de onveiligheid bespelen. Dat leeft namelijk ook in Frankrijk, zoals in bijna geheel Europa. Het aantal gepleegde misdrijven is vooral de voorbije twee jaar fors gestegen. De daders worden almaar jonger en gewelddadiger. Zoals bij ons is de roep om voldoende jeugdgevangenissen groot. In grote delen van de Franse voorsteden komt de politie nooit, uit angst voor het geweld dat er alom aanwezig is.
 Boven zijn portie Rijselse  potjesvlees  beseft de linkse militant dat Jospin op die flank zwak staat. Hij is er niet in geslaagd om de criminaliteit terug te dringen. 'Links mag het thema ook niet laten liggen', zegt hij. 'Maar aan de andere kant: rechts gebruikt altijd het woord  veiligheid , niet het woord  delinquentie , dat een bredere betekenis heeft. Veiligheid wordt zo beperkt tot straatcriminaliteit. Witteboordencriminaliteit is blijkbaar geen probleem.'
'Veiligheid gaat toch ook over werk, over jobs. Jospin heeft de werkloosheid in Frankrijk zo ongeveer gehalveerd. Daar praat vandaag niemand nog over. In het project dat jongeren aan werk moest helpen, zijn 200.000 banen gecreëerd. Jonge mensen die van de straat zijn. Volgens rechts is dat weggesmeten geld. Tja. Maar de fameuze, zo omstreden 35-urenweek van Martine Aubry - de minister die nu burgemeester is in Rijsel - zou Chirac vandaag ook niet meer terugschroeven. Daarvoor is de wet nu te populair.'
Zijn raadgevers proberen Chirac ondertussen in te peperen dat veiligheid voor hem moet worden wat werkgelegenheid in 1997 voor Jospin was. Zelf heeft hij daar zo zijn eigen kijk op. Een presidentscampagne, zegt hij altijd, dat is alchemie. Het is een vonk die plotseling overslaat tussen de bevolking en de kandidaat. Hij heeft nog enkele weken om het vuurtje aan te steken.