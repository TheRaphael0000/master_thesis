De Franse violist Renaud Capuçon werd tijdens de Franse 'Victoires de la Musique' in 2000 verkozen tot talent van het jaar, en mocht vervolgens de grote concertzalen bespelen. Hij nam onlangs twee opmerkelijke platen op, en is binnenkort voor drie concerten in ons land.
Als kind studeerde Renaud Capuçon bij een violiste die les kreeg van drie legendarische vioolpedagogen: Carl Flesh (leraar van Anne-Sophie Mutter), Ivan Galamian (die aan de Julliard School Itzhak Perlman en Pinchas Zukerman gevormd heeft) en Efrem Zimbalist (een van de eminente vertegenwoordigers van de Russische school). Daarna ging hij aan het Parijse conservatorium studeren bij Gérard Poulet en vervolgens in Berlijn bij Thomas Brandis (ex-concertmeester van de Berliner Philharmoniker). De jongste jaren vervolmaakte hij zich nog in masterclasses bij Isaac Stern, Shlomo Mintz en Augustin Dumay. Wat hij bij al deze grote namen precies opgestoken heeft, is moeilijk in een paar woorden samen te vatten:
 'Daar zou ik lang over moeten nadenken. Bij Poulet was ik nog jong, en kon ik veel dingen nog niet vatten. Bij Thomas Brandis was ik al wat ouder en wijzer. Met hem heb ik zowat heel mijn repertoire op een nieuwe manier kunnen doornemen en uitspitten. Isaac Stern heb ik leren kennen tijdens een masterclass in Verbier. Hij maakte onmiddellijk een enorme indruk op me. Ik heb met hem onder meer aan de concerti van Brahms en Sibelius en de sonates van Bach gewerkt. In het begin was hij hard en veeleisend. Hij wilde ons doen beseffen dat vioolspelen geen vrijblijvend tijdverdrijf is. Maar naar het einde toe was hij heel menselijk en beminnelijk. Mintz ging holistischer te werk, in een kibboets in Israël. Het zijn allemaal ervaringen die je niet alleen technisch iets bijbrengen, maar vooral ook je professionele bewustzijn en verantwoordelijkheidsgevoel aanscherpen.'
 Voel je in de aanpak van die violisten nog een erfenis van de vroegere vioolscholen?  
 Renaud Capuçon:  Nee, je kan eigenlijk niet echt meer spreken van scholen. Alles is door mekaar gemengd. Maar de notie van die verschillende scholen bestaat nog wel. Ik ben uiteraard nogal beïnvloed door de Frans-Belgische vioolschool. Ik citeer heel vaak Arthur Grumiaux en Christian Ferras als mijn voorbeelden. Vooral Grumiaux: om zijn klankzuiverheid, zijn absolute muzikale integriteit, zijn nederigheid en dienstbaarheid tegenover de muziek. Maar ook Ferras: om zijn warmte, zijn vette, misschien wildere toon. De uiterlijke contouren zijn verschillend. Maar daarachter hoor je bij allebei dezelfde innerlijke zuiverheid.
 Je citeert voorbeelden uit de grote romantische traditie. Maar als je vandaag Beethoven, Mozart of Bach speelt, kan je toch niet meer om de invloed van de historische uitvoeringspraktijk heen? 
 Capuçon:  Zeker en vast. Ik ben heel erg beïnvloed door mensen als Harnoncourt of Kuijken. Je kan Bach of Beethoven vandaag niet meer spelen zoals dertig jaar geleden. Ik heb er echt moeite mee Bach te spelen op moderne viool. Al beleef ik er natuurlijk altijd wel plezier aan, met mijn eigen viool en mijn eigen strijkstok. Maar ik voel toch zekere scrupules. Als ik ze ooit zou opnemen, dan pas als ik ze op darmsnaren en met een barokke boog kan spelen. Ik heb binnenkort ook een project met het Italiaanse barokensemble Il Giardino Armonico. Volgend jaar doen we de concerti van Mozart. En daar kijk ik heel erg naar uit. Niet omdat het mooi oogt op papier. Maar omdat we hebben afgesproken om enkele maanden van tevoren al samen te werken. Ik wil met dirigent Giovanni Antonini van gedachten wisselen: zien wat zijn opvattingen zijn, hoe en waarom we dingen zus of zo zullen doen.
 Anderzijds hou ik ook wel van de huidige diversiteit. Op barokviool krijg je sowieso een betere weergave van hoe Bach zijn muziek gehoord heeft. Maar ik kan me voorstellen dat sommigen die historische opnamen te expliciet vinden. Bach zou volgens mij zeker gelukkig zijn geweest met bepaalde uitvoeringen van zijn muziek op piano of moderne viool. Ik denk daarbij bijvoorbeeld aan de opname van Grumiaux of die van Christian Tetzlaff: dat zijn interpretaties met een heel grote tekstgetrouwheid en authenticiteit. Of aan de  Hohe Messe  door Carlo Maria Giulini: lichtjaren verwijderd van de stijl van de partituur, maar ik word wel geraakt door een andere integriteit. Daar hoor je echt een gebed van begin tot eind, een hele groep mensen in staat van gratie. Dat die verschillende benaderingen kunnen werken, vind ik net een grote rijkdom.
 Maar als je als musicus op het podium staat of een opname maakt, kan je maar één enkele weg of interpretatie kiezen. Is het dan niet moeilijk als je zo open van geest bent? 
 Capuçon:  Misschien wel. Maar dat is net zo meeslepend in een muzikantenleven. Je evolueert ook constant. Je moet de verschillende mogelijkheden kennen. Maar tijdens het musiceren kan je alleen maar doen wat je dan echt voelt. Dat is ook zo bij mijn keuze van hedendaags repertoire. Ik hou van heel uiteenlopende dingen, niet van één stroming of clan. Op het moment van de uitvoering laat ik me leiden door mijn gevoel, door waar ik in een bepaald stuk van hou. Dan vergeet ik alle verzamelde informatie, en stel ik één gebaar. Maar het is wel degelijk zo dat een goede voorbereiding - je analyse en je intellectuele benadering van een stuk, je culturele achtergrond - de uitvoering voedt.
 Je sprak net over hedendaagse muziek. Krijg je als jong musicus de gelegenheid je daarmee te profileren? 
 Capuçon:  Ik moet eerlijk zeggen dat eigentijdse muziek voor mij pas sinds kort een noodzaak geworden is. Ik heb een tijd geleden deelgenomen aan het festival van Gidon Kremer in Lockenhaus, waar we aan de lopende band creaties hebben gespeeld. Dat was voor mij een openbaring. Ik heb toen echt gevoeld dat het aan ons uitvoerders is om de muziek van nu te maken. Ik heb er nu behoefte aan. En ik geloof dat je met dat enthousiasme mensen kan overtuigen. Componisten als Pascal Dusapin en Eric Tanguy zijn intussen vrienden geworden. Het vioolconcerto van Henri Dutilleux vind ik een meesterwerk, en het was fantastisch om het te kunnen instuderen met Dutilleux zelf. Inmiddels heb ik het ook opgenomen.
 Jullie hebben net een prachtige Ravel-plaat uitgebracht, waarop je geraffineerde, slanke toon heel verfrissend klinkt, en de ironie van de blues heel aanstekelijk getekend is. 
 Capuçon:  Het was zeker niet bewust onze bedoeling iets nieuws te doen. Maar Ravels muziek is voor mij klassiek en zuiver. Een vette toon vind ik misplaatst. Frank Braley en ik hebben de sonate wel veertig keer samen gespeeld. Zo hebben we van alles kunnen uitproberen. Sommige dingen zijn zelfs nog ontstaan tijdens de opnamen: de pizzicati in de finale deed ik voor de grap eens met de nagels in plaats van gewoon met de vingertoppen. En dat vond iedereen meteen een geweldig effect.
 Op je recital in Brussel breng je de bijna nooit uitgevoerde vioolsonate van Ottorino Respighi. 
 Capuçon:  Die heb ik drie jaar geleden ontdekt, op een cd met Krystian Zimerman en Kyung Wha Chung. Ik vind het een geweldig idee die sonate te koppelen aan die van Debussy: ze zijn allebei gecomponeerd in 1917, maar toch totaal tegengesteld. Debussy is uiterst minimalistisch: elke noot heeft haar precieze bestaansreden. Het is een korte sonate in drie delen, zeer geconcentreerd en zeer briljant. Respighi's sonate is het volstrekte tegendeel: veertig minuten lang, een Italiaanse Richard Strauss - voluptueus, overstromend van lyriek, één lange zingende frase voor viool en piano.