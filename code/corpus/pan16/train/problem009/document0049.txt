Disruptie kost misschien jobs, bureaucratie kost levens

Vorige week stierf een familielid van mij in het verkeer. Jasper was op weg naar huis toen hij door een taxi werd aangereden. Hij was pas 16. Ik was op het World Economic Forum in Davos maar moest de conferentie verlaten, ik kon mijn tranen niet bedwingen. Vijf jaar geleden heb ik een ander familielid verloren, toen ze bij het oversteken door een vrachtwagen werd gegrepen.
Dit verlies doet mij verlangen naar een toekomst waarin zelfsturende auto’s normaal zijn en innovaties die levens redden niet door bureaucraten worden tegengehouden. Het is frustrerend dat we de technologie hebben, maar niet kunnen gebruiken. Zeker als er levens op het spel staan.
In de VS worden meer mensen door auto’s gedood dan door vuurwapens, maar niemand vraagt om auto’s te verbieden. Verkeersongevallen zijn bijna altijd het gevolg van een menselijke fout. Zelfsturende auto’s zouden naar schatting 90 procent van de dodelijke verkeersongevallen kunnen voorkomen – voor de VS betekent dat bijna 30.000 levens per jaar. Ik hoop dat mijn kinderen, die nu zes en acht zijn, nooit een rijbewijs nodig zullen hebben en kunnen opgroeien in een wereld met auto’s zonder chauffeur.

Status-quo versus innovatie

De zelfsturende auto is bijna een realiteit, maar wordt nog altijd door overheids­reglementeringen tegengewerkt. Ook innovaties in de gezondheidszorg, innovaties die levens kunnen redden, worden vaak vertraagd. We zouden de uitdaging van de klimaatverandering sneller kunnen oplossen als er minder vergunnings- en beleidsregels waren die zonne- en windenergie tegenhouden. Het eigenbelang van onder meer de olielobby staat alternatieven in de weg.
De regelgevers zouden hun taak anders moeten zien: in plaats van de status-quo in stand te houden, zouden ze zich moeten afvragen hoe ze innovaties kunnen bevorderen. Als ze dat efficiënt doen, dan zullen sommige gevestigde instellingen sneuvelen. Sommige mensen zullen daar economisch onder lijden, maar dat hoort minder belangrijk te zijn dan de vooruitgang van de maatschappelijke gezondheid en de veiligheid. Ik maak mij minder zorgen over het verlies van banen als gevolg van de technologie dan over de onmogelijkheid voor onze kinderen om te profiteren van een technische vooruitgang die hun leven verbetert. We moeten beseffen dat economische groei op de lange termijn disruptie op de korte termijn kan veroorzaken.
Als een familielid in het verkeer om het leven komt, begin je je af te vragen hoe het anders kan. Mensen vragen mij vaak hoe je aan een tweede Silicon Valley bouwt. Misschien ken ik het antwoord. Maak een zone met regels die snelle, verantwoordelijke innovatie stimuleren. Een zone waar zelfsturende auto’s rijden, de geneeskunde snel vordert en de klimaatopwarming aangepakt wordt. Een zone waar de voordelen op lange termijn meer worden gewaardeerd dan de nadelen op korte. Kapitaal en ondernemers zouden toestromen. Het zou beter zijn voor onze kinderen.
