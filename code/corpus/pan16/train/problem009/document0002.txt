The Conference Board, een gereputeerd Amerikaans onderzoeksinstituut, rekende na dat de Belgische beroepsbevolking de productiefste van de wereld is. De Belgische werknemers creëren per uur veel meer toegevoegde waarde dan hun collega's in Frankrijk, Nederland en Duitsland of zelfs de Verenigde Staten.
Statistieken zeggen niet alles. Productiviteit heeft te maken met werkkracht, werklust en opleiding, maar ook met automatisering. Elke nieuwe machine in een bedrijf verhoogt de productiviteit. De Belgische bedrijven staan ver vooraan wat de automatisering en robotisering van de productie betreft. Het is een defensieve houding van de werkgevers, die met modernisering allerhande een dam opwerpen tegen de hoge loonkosten. Productieve bedrijven zijn arbeidsvernietigend; de Belgische economie is veel minder arbeidsscheppend dan die in het buitenland.
De hoge werkloosheid en de lage werkgelegenheidsgraad van de ouderen is er oorzaak van dat België ondanks de hoogste arbeidsproductiviteit niet het hoogste inkomen per inwoner heeft. Hoewel, Amerika staat een stuk hoger, maar in Europa gaan alleen Ierland en Denemarken ons voor.