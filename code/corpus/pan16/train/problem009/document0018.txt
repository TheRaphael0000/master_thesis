Waarom Ted Cruz moet winnen in Iowa

Vandaag starten de Amerikaanse voorverkiezingen traditiegetrouw in Iowa. Technisch gezien valt er daar niet veel te halen. Via de voorverkiezingen moeten de kandidaten zoveel mogelijk gedelegeerden trachten te winnen die op hen zullen stemmen op de grote partijcongressen later deze zomer, het moment waarop officieel de presidentskandidaat wordt aangeduid. Iowa levert slechts 0,9% van deze gedelegeerden bij de Democraten en 1% bij de Republikeinen. Dat is verwaarloosbaar weinig. Waarom dan al die heisa over Iowa?
Die vraag wordt nog groter als we bedenken dat de winnaars in Iowa het vaak niet schopten tot de uiteindelijke presidentskandidaat van hun partij werden, zeker niet bij de Republikeinen. Sinds 1972 – het jaar waarin voorverkiezingen voor het eerst echt bepalend werden voor de nominatie van de kandidaten – en in de gevallen waarin geen partijgenoot als zittende president voor herverkiezing meedeed, had Iowa het vijf op de acht keer bij het rechte eind bij de Democraten en twee op de zes keer bij de Republikeinen. Geen goede graadmeter dus. Waarom dan al die heisa?
Iowa gaat niet over de winnaar maar over de verliezers. Dat is dit jaar vooral het geval bij de Republikeinen omdat daar zoveel kandidaten meedoen. De eerste fase van de voorverkiezingen draait rond wat in het Engels winnowing wordt genoemd: het proces waarmee duidelijk wordt wie de kanshebbers en de kansloze kandidaten zijn. Dat is vandaag in Iowa zo en volgende week in New Hampshire. In die zin is Iowa een harde bedoening. Het confronteert de kansloze kandidaten met het feit dat ze maandenlang in een illusie hebben geleefd. En als Iowa dat niet duidelijk maakt, betekent New Hampshire volgende week wel de genadeklap. In beide staten zwaar verliezen staat gelijk aan een knock-out.
Zwakkere kandidaten dekken zich tegen een dergelijk risico in door te vertellen dat ze niet echt op Iowa inzetten. Bij de Republikeinen is dat dit jaar het geval met Jeb Bush, Chris Christie en John Kasich. Dat kan werken, zoals John McCain het hen in 2008 voordeed, op voorwaarde dat ze volgende week wél winnen in New Hampshire. Anders is het over and out.

Geen hond

Maar wat betekent ‘winnen en verliezen’ eigenlijk? Het vreemde aan Iowa en New Hampshire is dat we dat niet altijd echt goed weten. Je zou immers denken dat ‘winnen’ hetzelfde is als ‘eerste eindigen’ maar in het geval van deze beide staten is dat niet zo. De kandidaten weten dat ook. Ze hebben de afgelopen weken dan ook getracht de verwachtingen bij media en publiek af te stemmen op datgene wat ze voor zichzelf haalbaar achten, deze en volgende week. Tegelijkertijd spelen de opiniepeilingen van de afgelopen weken ook een grote rol. Zo kan Hillary Clinton in Iowa alleen maar verliezen en Bernie Sanders kan er alleen maar winnen omdat het linkse profiel van Sanders in Iowa eigenlijk geen kans maakt. Zo verwacht geen hond dat Jeb Bush deftig zal scoren in Iowa. Ook Marco Rubio hoeft er niet te winnen. Hij moet wel bij de beste drie eindigen én een score halen van minimum 10 procent. Als Bush in Iowa 9 procent haalt, zal dat een overwinning genoemd worden. Voor Rubio wordt 9 procent dan weer een stevige nederlaag die zijn sponsors de wenkbrauwen doet fronsen.
Voor Ted Cruz en Donald Trump staat in Iowa het meeste op het spel. Cruz moet er eigenlijk echt als eerste eindigen omdat Iowa een staat is waar evangelische christenen bij de Republikeinen zwaar doorwegen en Cruz zijn aanhang vooral bij die groep heeft proberen op te bouwen. Een tweede plaats voor Cruz en een sterke eerste plaats voor Trump, wordt Cruz zo goed als fataal. Cruz kan immers onmogelijk sterk scoren in New Hampshire en moet dan ook met het aura van de verliezer naar South Carolina waar bij de Republikeinen op 20 februari primaries op het programma staan. Daar zal hij dan zonder meer door Trump in de pan worden gehakt.
Trump kan zich een tweede plaats in Iowa permitteren hoewel het onduidelijk is of zijn ego met iets anders dan de eerste plaats kan leven. Wint hij niet in Iowa, dan moet hij wel op 9 februari in New Hampshire winnen of hij is eraan voor de moeite
Bovenal zal Trump hopen dat de winnowing dit jaar niet goed werkt, zeker als hij in Iowa als eerste eindigt. Hij heeft er alle belang bij dat zijn tegenstanders – vooral dan Rubio, Bush en Christie – zo lang mogelijk in de race blijven en zo lang mogelijk de illusie blijven koesteren president kunnen worden. Zij verdelen dan onder elkaar de stemmen van de Republikeinen die de capriolen en het ego van The Donald niet zien zitten, er zelfs een ware afkeer van hebben. In een dergelijk verdeel en heers scenario ligt dan voor hem de weg naar de Republikeinse nominatie wijd open.
Kortom, in Iowa – en een week later in New Hampshire – staat er veel op het spel. Winnen is er inderdaad vooral niet verliezen.
