In het Agusta-dossier zit een pakkend document. Het is het verslag van een arts die in het holst van de nacht naar de Lantin-gevangenis werd gesommeerd om bijstand te verlenen aan een wanhopig geworden Fernand Detaille, raadsman van André Cools en boekhouder van de PS. Het verslag is een lange tirade van een vertwijfelde Detaille, op de rand van een wanhoopsdaad als gevolg van de opgelopen vernederingen, de ondervragingen, de opsluiting in de Luikse gevangenis, die in zijn cel terugblikt op een leven in dienst van de Parti Socialiste.
Heel zijn leven stond Detaille ten dienste eerst van André Cools, daarna van Guy Spitaels en van de PS. Tegenover de arts had de wanhopige Detaille het over de financiering van de partij, over de giften die binnenkwamen, de talloze schimmige vzw's die hij had opgericht en begeleid.
'Ik was een vriend van André Cools. Hij werd partijvoorzitter en vroeg me om André Lemaire te helpen bij de boekhouding van de partij, want die man kende er niets van. Ik heb me nooit afgevraagd of al die giften en al die vzw's wel legaal waren. Het leek me normaal dat alles zo verliep. Ik heb dat werk gedaan tot André Cools zijn ontslag nam. Dan is Spitaels gekomen en die vroeg me om te blijven. En opnieuw waren er de giften, de vzw's. Er was sprake van een zogenaamde oorlogsbuit van André Cools - oorlogsbuit die ik nooit heb gezien. Ik werd uitgestuurd op onderzoek, als er ergens een malversatie uit de hand liep, of om lokale federaties op het juiste spoor te krijgen... Uiteraard wilden zij die geld aan de partij gaven daar iets voor terugkrijgen. Het systeem was daarop gebouwd.' En zo gaat de monoloog van Detaille maar door.
Diezelfde Detaille belde ooit naar de Knack-redactie om de precieze vertaling te vragen van berichten in Vlaamse kranten waarin hij werd genoemd als de man die was uitgestuurd om in Luxemburg Agusta-smeergeld op te halen. Die kwakkel, zo bleek naderhand, berustte op een bewering van PS-passionaria Anne-Marie Lizin.
Later vertelde Detaille dat hij na dat telefoongesprek op het punt had gestaan definitief een einde te maken aan zijn lijdensweg.
Uiteindelijk heeft Detaille de affaire overleefd. Het gerecht hield hem buiten het Agusta-/Dassault-proces. Anderen waren minder fortuinlijk.
Want de nasleep van de moord op André Cools in juli 1991 heeft in de loop der jaren voor nogal wat ravages gezorgd.
In maart 1995 pleegde de voormalige luchtmachtgeneraal Jacques Lefèvre zelfmoord in een Brusselse hotelkamer nadat zijn naam was opgedoken in het Dassault-onderzoek. Over het aandeel van Lefèvre in die affaire werd nooit duidelijkheid verschaft. Ook niet over de rol die de generaal speelde in de veelbesproken verkoop van een aantal opgekalefaterde Mirage-jachtbommenwerpers aan Chili en in de uitbetaling van smeergeld bij die transactie. De generaal besloot niet terug te vechten.
Alain Van der Biest daarentegen bleef tot voor kort zijn onschuld volhouden. Tien jaar lang werd hij genoemd als de opdrachtgever voor de moordaanslag op Cools. Acht jaar lang vocht hij terug.
Vorige maandag dan raakte bekend dat ook hij zijn strijd had opgegeven en met een overdosis medicijnen een einde aan zijn leven had gemaakt.
Van der Biest had destijds zijn hele leven ten dienste gesteld van zijn partij. En er wachtte deze rekruut van André Cools een briljante politieke toekomst. Maar hij bleek niet opgewassen tegen de brutale confrontaties en afrekeningen binnen de Luikse Parti Socialiste. Hij zocht en vond steeds vaker soelaas onder de kurk.
Wie hem een beetje kende, kan nauwelijks geloven dat Van der Biest ook maar iets te maken heeft met de moord op Cools. Tenzij dan dat hij als gevolg van zijn dronkemansperikelen op het verkeerde moment in het verkeerde milieu verzeilde.
Drankorgel Van der Biest was voor velen de gedroomde dader. Zijn dagboeken, waarvan passages in het dossier zitten en waarin deze gemankeerde  homme de lettres  zijn frustraties en wanhoop neerschreef, werden geregeld tegen hem gebruikt. Niet alleen door het gerecht maar ook door de familie en oud-medestanders van André Cools die daarvoor gretige afnemers vonden bij de media.
Nadat hij in 1996 een eerste keer had moeten brommen, stapte Van der Biest strijdlustig de gevangenis uit, vastbesloten om zijn onschuld aan te tonen. Met de hulp van zijn vrouw zou hij zijn drankprobleem overwinnen.
Maar na de kortstondige opsluiting in Lantin in december vorig jaar kwam hij naar buiten als een gebroken man. De vertoning in de kamer van inbeschuldigingstelling rond de verklaringen van de anonieme spijtoptant die opnieuw in de debatten opdoken, bleek er te veel aan.
Eigenlijk kreeg Van der Biest nooit een eerlijke kans om zich te verdedigen, noch van het gerecht noch van de media noch van de Parti Socialiste. 'En reken maar', zei een ex-kaderlid van de PS afgelopen maandag, 'dat sommige partijbonzen zich plots de dag van zijn begrafenis een dringende buitenlandse verplichting zullen herinneren.'