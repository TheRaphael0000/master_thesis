Ας φανταστούμε ότι μια καυτή πατάτα πέφτει στα χέρια μας. Τσουρουφλιζόμαστε. Δεν μπορούμε να την κρατήσουμε, με αποτέλεσμα να θέλουμε να την πετάξουμε από πάνω μας. Να την πασάρουμε σε κάποιον άλλον λόγου χάρη. Όταν μιλάμε για καυτή πατάτα, μιλάμε για ένα θέμα δύσκολο. Ένα θέμα για το οποίο, όποιος είναι υποψήφιος να το αναλάβει, αν είναι έμπειρος και φροντίζει να αποφύγει τις κακοτοπιές, θέλει να το αποφύγει, για να μην κάνει την ‘’πατατιά’’ της ζωής του. Όποιος, δε το έχει αναλάβει, θέλει να το πασάρει μια ώρα αρχύτερα. Το θέμα μοιάζει με καυτή πατάτα. Γιατί άραγε;

Γιατί η τρέχουσα θλιβερή επικαιρότητα της Ελλάδας, μας τα έχει κάνει νταούλια (μετά συγχωρήσεως για την φράση). Καυτή πατάτα το ασφαλιστικό, το εργασιακό, το μισθολόγιο, το περιουσιακό, τα κόκκινα δάνεια, τα τέλη κυκλοφορίας Ι. Χ, οι σχέσεις με την Γερμανία, την ΕΕ και το ΔΝΤ, never ending story θα μπορούσε να πει κάποιος που δεν φημίζεται για την υπομονή του.

Είχαμε απολαύσει το κρασάκι μας σε wine bar του κέντρου και μετά από την απαραίτητη βόλτα και το χαζολόγημα στις βιτρίνες των καταστημάτων, σέρναμε τα βαριεστημένα κορμιά μας προς το μετρό, ώσπου πέσαμε πάνω του. Στην αρχή νόμιζα ότι άρθηκαν τα capital controls και ότι η ουρά μπροστά μου ήταν κάποιοι αλαφιασμένοι συμπολίτες μας που ‘’επιτέθηκαν’’ σε κάποιο ATM, προκειμένου να ‘’ελευθερώσουν’’ τα εγκλωβισμένα χρήματά τους. Δεν είχα βλέπετε και την καλύτερη οπτική γωνία. Πλησιάζοντας η απορία μου λύθηκε πλήρως. Ήταν το streetfoodαδικο η ΚΑΥΤΗ ΠΑΤΑΤΑ. Ένα βλέμμα προς την γυναίκα μου ήταν αρκετό, για να πάρουμε την απόφαση να περιμένουμε και εμείς στην ουρά.

Με τον χώρο δεν θα πω πολλά, άλλωστε δεν είναι και το δυνατό σημείο αυτών των επιχειρήσεων. Καθαρός, περιποιημένος, σύγχρονος, με τις απαραίτητες επιγραφές, την βιτρίνα που είναι παραταγμένα τα συστατικά της πατάτας και κάποιοι πάγκοι και σκαμπό στο πεζοδρόμιο, στην περίπτωση που δεν θες να φας στο όρθιο. Ένα τίμιο 2αράκι άξια κερδισμένο. 
     
Η εξυπηρέτηση κάνει ότι καλύτερο μπορεί. Τα παιδιά είναι γενικά όσο φιλικά και ευγενικά γίνεται και όταν οι συνθήκες και η αναμονή πελατών το επιτρέπουν, μπορούν να σου λύσουν τυχόν απορίες ή και να σου προτείνουν κάτι που ταιριάζει στα γούστα σου. Οι πελάτες θα πρέπει να είναι λίγο υπομονετικοί μέχρι να ετοιμαστεί η παραγγελία τους, η οποία θα τους δοθεί σε πλαστικό πιατάκι (σαν σκαφάκι) και με πλαστικό πιρουνάκι.
      
Οι επιλογές είναι κάποιες έτοιμες προτάσεις και do it yourself, προκειμένου να χτίσεις την πατάτα σου όπως ακριβώς εσύ θέλεις. Οι έτοιμες προτάσεις κυμαίνονται μεταξύ 3 και 5€, ενώ οι do it yourself μεταξύ 3,5 και 5,5€, αναλόγως του πλήθους των υλικών που θα επιλέξετε. Οι συνδυασμοί θεωρητικά είναι άπειροι και ικανοποιούν κάθε δυνατή απαίτηση.

Δοκιμάσαμε:
-Super combo για εμένα. Πάρτε χαρτί και μολύβι και γράψτε, γιατί περιέχει την Άρτα και τα Γιάννενα. Τυρί, βούτυρο, πίκλες, λουκάνικο Φρανκφούρτης, εσμέ, ρώσικη σαλάτα, κισίρ, μανιταρο-ζαμπονοσαλάτα, μπέικον και Doritos.

-Ceasar’s για την γυναίκα μου, με τυρί, βούτυρο, μαρούλι, κοτόπουλο, κρουτόν, ceasar sauce και καλαμπόκι.

Εντυπώσεις: Μέγεθος γίγας, αχνιστή, περιποιημένη εμφανισιακά, γευστική, με προσεγμένη ποιότητα υλικών, θα καταλαγιάσει την πείνα και του πιο ανικανοποίητου.
 
Check please
Με απόδειξη στα 9€.
 
Κατέληξα ότι:
Οι κυρίες στις προηγηθείσες κριτικές τα λένε πολύ χαρακτηριστικά και θα συμφωνήσω απόλυτα μαζί τους. Δυστυχώς δεν έχω ταξιδέψει στην Πόλη, για να δοκιμάσω το Τουρκικό kumpir. Η εμπειρία μου περιορίζεται στην τυπική jacket potato, σε μια πιο απλή εκδοχή, που όμως δεν προσφέρει κάποια συγκλονιστική απόλαυση.

Το street food δεν είναι η μεγάλη μου αδυναμία, ούτε και διεκδικώ τον τίτλο του λαγωνικού σε αυτό. Ο Κόκκινος Βαρόνος μπορεί να διαμαρτυρηθεί και δεν το θέλω (χάθηκες εσύ φίλε). Είναι μια τελείως διαφορετική εκδοχή από το πολυφορεμένο σουβλάκι, γύρο, κεμπάπ και το falafel, που εσχάτως έχει μπει στο κόλπο. Μπορεί τα 4 ή τα 5€ για μια καυτή πατάτα να σας φαίνονται πολλά, όμως εκτιμώ πως δεν είναι. Το τελικό προϊόν όπως διάβασα και στο popaganda. gr, μπορεί να αγγίζει τα 800gr φαγητού, καθιστώντας το μια πολύ δελεαστική και ταυτόχρονα χορταστική πρόταση. After all τολμήστε και κάτι διαφορετικό στην ζωή σας. Δεν βαρεθήκατε τα σουβλάκια;

Αφήστε την καυτή πατάτα του ασφαλιστικού στους ‘’ειδικούς’’. Το μόνο σίγουρο είναι ότι θα τα κάνουν ‘’σαν τα μούτρα τους’’.