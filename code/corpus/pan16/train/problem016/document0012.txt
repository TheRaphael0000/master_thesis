Η ημέρα που απρογραμμάτιστα βρέθηκα στο Belle amie ήταν πραγματικά εξαιρετική: μεσημέρι, μέσα στην καρδιά του χειμώνα, ηλιόλουστη και αρκετά ζεστή. Επομένως ήταν ό, τι καλύτερο να καθίσουμε έξω και να απολαύσουμε τον ήλιο και τη θάλασσα, αν και ο συγεκριμένος χώρος νομίζω ότι ενδείκνυται για μέσα, ειδικά το βράδυ.

Το εστιατόριο είναι μοναδικός χώρος: αισθητική πολυτελής αλλά όχι κραυγαλέα, σε 2 επίπεδα, με τραπέζια για 2 ή και περισσότερα άτομα, κάποιες γωνιές πιο prive και κάποιες άλλες lounge με καναπέδες ή καρέκλες που περισσότερο μοιάζουν με πολυθρόνες. Φωτιστικά πολυέλαιοι, κουρτίνες "βαριές" και γενικότερα χώρος που παραπέμπει σε αστική αισθητική πολυτελείας της δεκαετίας του ΄70. Ο επάνω χώρος είναι κυκλικός και "βλέπει" κάτω με κάποια τραπέζια να είναι κοντά στο "μπαλκόνι" του πρώτου ορόφου. Εξαιρετικά όμορφη είναι και η μεγάλη μπάρα. Θεωρώ ότι ενδείκνυται το μαγαζί και για ποτό το βράδυ που η ατμόσφαιρα θα είναι αρκετά πιο ζεστή, πιο ρομαντική, πιο όμορφη. 
Γενικότερα πάντως είναι ανοιχό από το πρωί για καφέ και πρωινό ή γλυκό. 

Η εξυπηρέτηση είναι αυτή που πρέπει να είναι και αυτή που αξίζει (όσο βαρύγδουπο κι αν ακούγεται! ) σε τέτοιους χώρους. Επαγγελματική από κάθε άποψη, προσέχει ιδιαιτέρως τον πελάτη και άψογη. 

Στα του φαγητού που είναι και το βασικό ζητούμενο, συνήθως, 2 άτομα παραγγείλαμε και δοκιμάσαμε τα εξής: 

- στην αρχή ήρθε ντιπ με ποικιλία ζυμωτού ψωμιού 

- σαλάτα χωριάτικη, αρκετά πειραγμένη, δημιουργική και gourme, τολμώ να πω από τις καλύτερες που έχω δοκιμάσει και σε πολύ ενδιαφέρουσα εκδοχή, παραλλαγή της κλασικής χωριάτικης που όλοι ξέρουμε: είχε ροδέλες αγγουριού, κάππαρη, ελιά, ντοματίνια, ξύγαλο και λάδι βασιλικού

- μελιτζανοσαλάτα καπνιστή πάνω σε μικρές μπρουσκέτες με κάππαρη και ανθότυρο. Ήταν πραγματικά απογειωτική, δροσερή με την καπνίλα όσο πρέπει έντονη

- φιλέτο κοτόπουλου γεμιστό με τυριά, ντομάτα, πιπεριά, σάλτσα θυμαριού και βουτυράτο πουρέ: ειλικρινά αποσυντονίστηκα από την απρόσμενη γκουρμεδιά

- μάγουλα μοσχαρίσια πεντανόστιμα, ζουμερά, μαλακά

- πορτοκαλόπιτα με παγωτό λουκούμι, αρκετά χορταστικό. Τα λόγια είναι περιττά! Συγκρατηθήκαμε αρκετά για να μην πάρουμε και δεύτερο.

Στα συν του εστιατορίου:

-νερό σε κανάτα

-κέρασμα λιμοντσέλο, το καλύτερο κλείσιμο αυτού του γεύματος

- το απίστευτα πολυσυλλεκτικό και δημιουργικό μενού. Έχει τόσο ενδιαφέρουσες προτάσεις που δυσκολευτήκαμε αρκετά να διαλέξουμε τόσο από τα πολύ καλά γλυκά (που τα περισσότερα εστιατόρια χωλαίνουν) όσο και από τα κυρίως πιάτα (έχει 2-3 προτάσεις σε ψάρι) αλλά και από τα ορεκτικά και τις σαλάτες.

Οι τιμές γι΄ αυτή την εμπειρία που μόλις περιέγραψα είναι πολύ καλές και τις αξίζει: έρχεται περίπου 25 ευρώ το άτομο χωρίς αλκοόλ. Το συστήνω ανεπιφύλακτα σε όλα τα επίπεδα!