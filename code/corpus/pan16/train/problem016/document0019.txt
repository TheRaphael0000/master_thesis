Πάλι οι θετικές κριτικές των φίλων του ask4food με οδήγησαν σε ένα νέο για μένα κατάστημα. Παρότι οι τιμές του καταστήματος φαίνονταν ότι ήταν ελαφρώς πάνω από τα όρια μου εντούτοις τόλμησα την επίσκεψη. Το μαγαζί είναι σε κεντρικό δρόμο και η στάθμευση είναι μάλλον δύσκολη. Ίσως να είναι πιο εύκολη από την άλλη πλευρά της Γαλατσίου. Πήγαμε Τρίτη 22/12 και για να είμαι ειλικρινής δεν πίστευα ότι θα χρειαζόταν να κάνω κράτηση. Ευτυχώς που το έκανα γιατί θα έμενα με τη χαρά. 

Ο κατάλογος είναι σχετικά μικρός, και τα πιάτα όλο και κάτι σου θυμίζουν αλλά δεν είναι ακριβώς αυτό που έχεις συνηθίσει. Ενώ τελικά έρχεσαι να φας σε ταβέρνα μάλλον τρως σε ένα εστιατόριο που ξέρει να κάνει πιάτα που προσφέρουν ιδιαίτερες γεύσεις και σίγουρα έρχονται σε σκεύη που δεν έχεις ξαναδεί σε εστιατόριο. 

Στην αρχή έρχεται ψωμί σε μια θήκη/ψωμιέρα με μικρές ελιές σε βάζο και πατέ ελιάς. 
Τις σαλάτες τις προσπεράσαμε και πήγαμε σε ορεκτικά/κυρίως. Οπότε γευτήκαμε:

-Καπελάκια, που ήταν σαν γεμιστά ραβιόλια με χοιρινό και τυρί με απίστευτη σος πεκορίνο και με άρωμα τρούφας. Μερίδα με τα όλα της.

-Μανιτάρια ογκρατέν. Μανιτάρια, μπέικον τυρί, κρέμα, Κόλαση γεύσεις αλλά βαρύ πιάτο.

-Κοντοσούβλι. Είναι το μόνο πιάτο που έρχεται αυτό που νομίζεις. Εξαιρετικής γεύσης.

-Ψαρονέφρι γεμιστό (χαλούμι, φυστίκια), περιχυμένο με μια ωραία σάλτσα, συνοδεία πουρέ που είχε 3 στάλες από χυμό (?) πατζαριού. Το πιάτο ακόμα και για μένα που έχω δυσχρωματοψία ήταν μια πανδαισία χρωμάτων. Είχε τρία μεγάλα γεμιστά κομμάτια και παρότι ήρθε τελευταίο και είχαμε φουσκώσει το "καταφέραμε". 

Συνοδεύσαμε το γεύμα με χύμα λευκό κρασί.

Για το τέλος ήρθε κέρασμα κάτι σαν γρανίτα/σορμπέ λεμονιού. Εδώ ήταν και το μοναδικό φάουλ της βραδυάς. Το ποτηράκι ήταν πολύ στενό, η γρανίτα πολύ παγωμένη και άρα το περιεχόμενο δεν πινόταν (δεν κατέβαινε από το ποτήρι). Το τι δοκίμασα δε λέγεται. Προσπάθησα να το φτάσω με τη γλώσσα (με την καλή έννοια), να το ζεστάνω με τα χέρια μου, το γύρισα ανάποδα, το χτύηαγα στον πάτο, τίποτα αυτό. Ακίνητο. Μετά από περίπου 10 λεπτά κάτι έγινε αλλά το μισό έμεινε στο ποτήρι. Η γυναίκα μου, που δεν εφάρμοσε τις μεθόδους μου, δεν το
δοκίμασε.

Γενικά οι γεύσεις ήταν άριστες ενώ οι μερίδες μεγάλες. Ίσως για 2 άτομα, να αντιστοιχούν 3 πιάτα.

Εξυπηρέτηση: service γρήγορo (πολύ γρήγορο), εξυπηρετικό και ευγενικό. Ίσως λίγο (μια νότα) επιτηδευμένο. 

Χώρος:
Καθίσαμε σε χώρο μη καπνιζόντων. Τα τραπεζάκια, όταν το κατάστημα γέμισε, έδειξαν ότι είναι κοντά το ένα στο άλλο. Επειδή ήταν γιορτές, ο χώρος ήταν στολισμένος. Οταν λέμε στολισμένος εννοούμε υπερπαραγωγή. Δημιουργούσε πάντως για ευχάριστη διάθεση. Όμως και χωρίς το στολισμό ο χώρος ήταν ιδαίτερος (περισσότερα την επόμενη φορά που θα πάω). 

Τιμές:
Μεγάλη κουβέντα. Για τα παραπάνω 51 ευρώ. Εάν παίρναμε ένα πιάτο λιγότερο (όπως θα έπρεπε με βάση την ποσότητα) θα είμασταν στα 40+. Πάντως άξιζε και τα 50.

Μια άριστη επιλογή.

Πρόταση: Καπελάκια, Ψαρονέφρι γεμιστό.