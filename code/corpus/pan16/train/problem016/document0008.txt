Kαιρό ήθελα να έρθω εδώ. Είχα διαβάσει πολύ καλά λόγια, γνωστοί μου που είχαν πάει το υμνούσαν, και μια καθημερινή μετά τη δουλειά κατηφορήσαμε την Πειραιώς για τον Πειραιά και το κέντρο του κέντρου του. 

Μ' αρέσει πολύ ο Πειραιάς, και κάθε φορά που κατεβαίνω, όχι και τόσο συχνά, το απολαμβάνω ιδιαίτερα. 

Το Rouan Thai είναι στη Νοταρά, στην πρώην κακόφημη περιοχή της Τερψιθέας και νυν πολύ ανερχόμενης στον τομέα της διασκέδασης, Τρούμπας.  
Υπάρχει πάρκινγκ επί πληρωμή ακριβώς απέναντι από το μαγαζί. 

Ενας εντελώς απλός, άνετος χώρος είναι το εστιατόριο, που με ένα πάσο χωρίζεται σε δύο μέρη. Πεντακάθαρο, αυτό το βλέπεις αμέσως. Λίγα τραπέζια, κουρτίνες προς τη τζαμαρία της Νοταρά, λίγα ταιλανδέζικα διακοσμητικά και μια τηλεόραση που παίζει χωρίς προφανή χρηστικότητα, ευτυχώς στο mute, 

Ο ταιλανδός σερβιτόρος (κι έμαθα αργότερα ότι είναι και δάσκαλος πολεμικών τεχνών), με άψογα ελληνικά και χαμόγελο μας βοήθησε στην παραγγελία μας, γιατί στην παρέα είχαμε και χορτοφάγο και δυσανεκτικό στη γλουτένη. Μια χαρά. Σε αυτή στην κουζίνα υπάρχουν αρκετές επιλογές για όλους.  Αν προσθέσεις και τα κινέζικα πιάτα του καταλόγου, μιλάμε για τεράστια γκάμα επιλογών. 

Διαλέξαμε λοιπόν: 
- Σούπα με γάλα καρύδας και κοτόπουλο. Την είχα πάρει και στο προηγούμενο ταιλανδέζικο που είχα πάει πριν ένα μήνα, μάλλον τελικά είναι το αγαπημένο μου πιάτο πλέον. 

-Σούπα Tom Yam με γαρίδες. Αλλη μια υπέροχη, ελαφρώς καυτερή, κόκκινη σουπα. Αρκετά ακριβή, νομίζω έκανε €17,5 όμως οι γαρίδες ήταν μπόλικες και βαρβάτες. 

- Pad Thai noodles x 2. Tα άνευ γλουτένης νούντλς -γιατί είναι από ρύζι- μαγειρεμένα με τον τρόπο που πρέπει, εξαιρετικά και με συνοδευτικά κατά βούληση τριμμένο φυστίκι, τσίλι, μπούκοβο, ζάχαρη, λαιμ κλπ. 

- Ρύζι τηγανητό με γαρίδες. Το πήραμε, καλό ήταν αλλά κάτι του έλειπε. Κι εδώ τολμήσαμε και το είπαμε στο σερβιτόρο -κάτι του λέιπει, κάντε κάτι. Δεν ξέρω τι έκαναν, αλλά το πιάτο γύρισε μεταμορφωμένο. Μάτζικ.

-Πικάντικο μοσχάρι με μπαμπού. Νόστιμο και καυτερό σε ανεκτά επίπεδα, ήρθε μαζί με μια μερίδα ρύζι ατμού.

Ηπιαμε μόνο μια μπύρα (Singha, πικρίζουσα) και μια κόκα κόλα λάιτ. Στο τέλος μας φέρανε fortune cookies, διααφορετικά από τα συνηθισμένα, νόστιμα και με τρίγλωσσο απόφθεγμα μέσα, Μας κέρασαν (ωραιότατο) μάνγκο, ελλείψει των γλυκών τους. Οι καπνιστές της παρέας βγήκαν από το κατάστημα για να καπνίσουν στο πεζοδρόμιο. 

Είχαμε έκπτωση -20% με κάρτα αθηνοράματος, και δώσαμε €76/4 άτομα. Στο vfm υπολογίζω την κανονική τιμή που για ένα τόσο no frills μαγαζί φαίνονται αρκετά. Εχει και διανομή στο σπίτι (σε μια λογική απόσταση και σε άλλες τιμές πιστεύω). Τυχεροί οι Πειραιώτες.