To νέο Mystic Pizza στο Παγράτι, πολύ κοντά στην Πλ. Βαρνάβα,  επισκεφθήκαμε  τρία άτομα, λίαν προσφάτως, ύστερα από τα τόσα θετικά σχόλια που είχαμε ακούσει και διαβάσει για την ποιότητα του φαγητού στα υπόλοιπα καταστήματά του. Μείναμε ευχαριστημένοι από κάθε άποψη και σίγουρα θα ξαναπάμε διότι οι επιλογές είναι πολλές και το περιβάλλον είναι απόλυτα φιλικό προς τους απανταχού καλοφαγάδες και κυρίως για εκείνους που θέλουν να φάνε υγιεινά χωρίς να στερηθούν την ποιότητα και την ποσότητα!

Η όλη ιδέα της υγιεινής, αρχικά, πίτσας  ξεκίνησε από την Θεσσαλονίκη το 1999 και μετά "κατέβηκε" στην Αθήνα με πιο γνωστό το κατάστημα των Εξαρχείων. Το όνομα, φαντάζομαι, ότι προήλθε από το αμερικανικό φιλμ  Mystic Pizza (1988 ) με πρωταγωνίστρια την Julia Roberts που έκανε πασίγνωστη την ομώνυμη πιτσαρία στο Connecticut!

Ο χώρος εκπέμπει όντως κάποιας μορφής  μυσταγωγία καθώς η κυριαρχία του ξύλου, τα όμορφα δάπεδα, τα όμορφα χαλιά, ο όμορφος φωτισμός  και το εντυπωσιακό υπόγειο κελάρι συνηγορούν προς αυτή την κατεύθυνση.

Το γωνιακό μαγαζί με τα  γραφικά πράσινα - βεραμάν  κουφώματα που αρχικά συναντά κάποιος- προδιαθέτει ευχάριστα. Με το που μπήκαμε στο εστιατόριο, στο δεξί μας χέρι αντικρίσαμε μια όμορφη και μικρή deli γωνιά με μικρά καλαθάκια, με διάφορα προϊόντα μικρών παραγωγών, και ένα ψυγείο με  φρέσκα τυροκομικά και αλλαντικά. Ακόμα, υπάρχουν λογής - λογής σακουλάκια και βαζάκια όμορφα τοποθετημένα στο πίσω μέρος του παντοπωλείου, όλα προς πώληση.
Παραδίπλα, ο μικρός ισόγειος χώρος, διαθέτει μικρά όμορφα τραπεζάκια για φαγητό.

Ο υπόγειος χώρος, αποτελεί την έκπληξη! Με το που κατεβήκαμε τη στενή σκάλα εισήλθαμε σε ένα καταπληκτικό μικρό κελάρι με πέτρινο τοίχο, από άκρη σ' ακρη,  όπου έτσι διατηρείται η σωστή θερμοκρασία, δύο μοναστηριακά τραπέζια, βαρέλια κρασιού και διάφορα μπουκάλια κρασιού. Εντυπωσιακό  μας φάνηκε  το φωτισμένο δάπεδο. Το όλο σκηνικό του κελαριού ήταν άκρως μυσταγωγικό!!

Σε κάποιο σημείο του υπόγειου χώρου είναι τοποθετημένη μια αναμνηστική ταμπέλα "ΟΙΝΟΜΑΓΕΙΡΙΟΝ ο ΜΕΓΑΡΙΤΗΣ ", καθώς στον ίδιο χώρο στεγαζόταν επί δεκαετίες το γνωστό οινομαγειρίο του Μεγαρίτη.

Εμείς καθίσαμε στον επάνω χώρο ο οποίος μας κέρδισε από την πρώτη στιγμή το δίχως άλλο. Πρόκειται για έναν αισθησιακό χώρο, όχι ιδιαίτερα μεγάλο, με όμορφα ξύλινα  τραπέζια και καθίσματα, ζεστά χρώματα χαλιών, ένα όμορφο μακρόστενο μπαρ και ιδιαίτερα διακοσμητικά στοιχεία όπως τα καδράκια με τους διάφορους πύργους. 

Ο κατάλογος του εστιατορίου είναι αποκαλυπτικός και ενδιαφέρων καθώς υπάρχουν πολλές - και προτότυπες - επιλογές όπως και πολλοί συνδυασμοί πιάτων. Στα περισσότερα δε πιάτα αναφέρονται λεπτομερώς, με χρωματιστές γραμμούλες,  οι θερμίδες, οι υδατάνθρακες, τα ισοδύναμα και ο γλυκαιμικός δείκτης των υλικών. 

Σε όλες τις τροφές χρησιμοποιείται βιολογικό ελαιόλαδο, βιολογικό αλεύρι κάνναβης ή  αλεύρι ντίνκελ  για όποιον το επιθυμεί, οποιαδήποτε ζυμαρικό ή πίτσα μπορεί να ετοιμαστεί με το αλεύρι της επιθυμίας σας. Υπάρχει και η επιλογή του χειροποίητου ζυμαρικού. Επιπλέον, η ζάχαρη αντικαθίσταται από Στέβια.
Κατά τη γνώμη μου, η  πίτσα Veggie Dinkel (9,40) θα μπορούσε να αποτελέσει ένα πιάτο που θα λατρέψει κάθε φανατικός veganist!

Τα διάφορα πιάτα έρχονται στον επάνω χώρο με ασανσεράκι που βρίσκεται δίπλα στο μπαρ!

Δοκιμάσαμε,

Στην αρχή έφθασαν νόστιμες τριγωνικές φέτες μαύρου ψωμιού με ζεστή σος γιαουρτιού-τζατζίκι και ελίτσες σε ένα πιατάκι ξεχωριστά. ΕΥΡΩ 2,80

Σαλάτα Mystic Chicken με ολόφρεσκα κομματάκια κοτόπουλου, ρόκα, μαρούλι, κρεμμύδι, παρμεζάνα και βινεγκρέτ. Πολύ νόστιμη! ΕΥΡΩ 6,40

Ταλιατέλες Mystic Spirulina (! ). Το απόλυτα υγιεινό κια ταυτόχρονα νόστιμο πιάτο με μία εξίσου χορταστική ποσότητα χειροποίητων ζυμαρικών με την ευρέως, πλέον, γνωστή και μυθική  σπιρουλίνα, κρέμα γάλακτος, ελιές, κολοκυθάκι, καρότο και φρέσκα μανιτάρια. H παρμεζάνα έρχεται σε ξεχωριστό μπολ.  ΕΥΡΩ 7,00

Συνδυασμός, μισής πίτσας Mexico (μπέικον, καλαμπόκι, τυρί, πιπεριά ) και μισής  Village (λουκάνικο, παστουρμά, τυρί, φέτα, ντομάτα και πιπεριά ). Εξαιρετικός συνδυασμός, άριστη γεύση! ΕΥΡΩ 9,40

Πίτσα Ποπάυ,  με αυγά και σπανάκι και ζαμπόν, σερβιρισμένη, όπως όλες οι πίτσες, πάνω σε έναν ξύλινο δίσκο. Καταπληκτική! ΕΥΡΩ 8,90

Υπάρχουν και πίτσες αποκλειστικά BIO στα 12,80.

Ο κατάλογος, εκτός από πίτσες, διαθέτει και άλλα πιάτα όπως mystic κεμπάμπ (8,90), mystic ψαρονέφρι (8,90), φαλάφελ (5,00) ή ποικιλία τυριών (5,00 ). Γενικά, οι επιλογές για γεύμα ή για δείπνο είναι πάρα πολλές. Υπάρχουν και σούπες όπως η Green (5,60).
Διατίθεται στο διαδίκτυο αναλυτικός κατάλογος(! ), υπάρχει και υπηρεσία delivery.

Από τα γλυκά πήραμε σοκολατόπιτα από αλεύρι κάνναβης και κανναβόσπορο. Πολύ νόστιμη, σερβιρισμένη με ένα λεμονάκι και σταγόνες σοκολάτας τριγύρω. ΕΥΡΩ 3,50
Διατίθεται και καφές με άρωμα κάνναβης.
Γενικά, στο θέμα της κάνναβης βλέπουμε την άλλη όψη του νομίσματος....

Ήπιαμε μπύρα FIX lager (240ml ), ΕΥΡΩ 2,60
Ακόμα, πέρα από κρασιά, μπύρες και αναψυκτικά, υπάρχουν και ενδιαφέροντα κοκταίηλς, περίπου στα 8,50.

Στο τέλος, μαζί με τον λογαριασμό, μας προσέφεραν δύο σοκολατάκια.

Οι θαμώνες φαίνονται άνθρωποι ψαγμένοι - εναλλακτικοί, πιστοί φίλοι του Mystic Pizza αλλά και του ευ ζην. 

Πρόκειται για ένα ακόμα πρωτότυπο εγχείρημα της ομάδας του γνωστού αυτού εστιατορίου, σε ένα παλιό στέκι του Παγκρατίου, που σίγουρα συστήνεται για περισσότερες από μια επισκέψεις!