Καλή χρονιά σε όλους!

Λένε ότι όπως ξεκινάει η νέα χρονιά, έτσι κυλάει όλο το έτος.  Εμάς λοιπόν η πρώτη -για τη νέα χρονιά- επίσκεψη, μας βρήκε να απολαμβάνουμε ένα υπέροχο και ήσυχο δείπνο στο Γελαστό Κρεμμύδι.  Επέλεξα λοιπόν να παρακάμψω την κατά σειρά προτεραιότητας υποβολή και να ξεκινήσω την νέα σεζόν με μια καλή κριτική για γούρι.

Τσεκάροντας την wish list μου, είπα να ξεκινήσω με κάποιο “σιγουράκι”...!  Καιρό βέβαια έχει να γράψει κάποιος, οπότε ήταν μια καλή ευκαιρία να τσεκάρουμε αν όλα παρέμεναν όπως τα περιέγραφαν ενθουσιωδώς οι έμπιστοι φίλοι πριν από καιρό.  Έτσι μετά από μεσημεριανό καφέ με φίλες, τρεις εκ των οποίων νηστικές (τρόπος του λέγειν αφού είχαμε τσακίσει ό, τι είχε περισσέψει από την προηγούμενη για πρωινό), είπαμε να κατηφορίσουμε νωρίς για Φάληρο.

Έτσι Σάββατο 2/1/2016 ώρα 8:20 περίπου φτάνουμε στο εστιατόριο το οποίο είχε μόλις 2 παρέες 6 ατόμων έκαστη.  Τα πράγματα κύλισαν ομαλά και ήσυχα μέχρι που φύγαμε, πράγμα που ήταν αναμενόμενο.  Λόγω των ημερών, του κρύου, των εορτών και της κραιπάλης, ο κόσμος ήταν φυσικό κι επόμενο να είναι συγκεντρωμένος περισσότερο σε σπίτια παρά έξω.
  
Ο χώρος δεν έχει να πει πολλά πράγματα.  Κλεισμένος με τζάμι, με ανοιγόμενη οροφή, με πάγκους με μαξιλάρια περιμετρικά και γύρω στα 12-13 τραπέζια.  Ανοιχτή κουζίνα και λίγες διακοσμητικές πινελιές με καφάσια ξύλινα με άδεια μπουκάλια μπύρας, τις ετικέτες που έχει ο κατάλογος.  Τίποτα το συγκλονιστικό. Είναι καθαρός, έχει ανοιχτή κουζίνα και οι τουαλέτες ήταν σε καλή κατάσταση (αν και έχω την εντύπωση ότι ήταν μια κοινή).  Δυστυχώς όμως το κάπνισμα εξακολουθεί να επιτρέπεται.

Έχει όμως ένα θετικό αυτός ο χώρος που για μένα αποτελεί έναν από τους σημαντικότερους παράγοντες.  ΖΕΣΤΗ.  Με την κυριολεκτική σημασία της λέξεως, φάγαμε σαν άνθρωποι.  Όχι σαν Εσκιμώοι όπως συμβαίνει πολλές φορές.  Δεν έχω χειρότερο από το να τρώω και να κρυώνω.  Δεν έχω χειρότερο από το να παρακαλάω τον υπεύθυνο ενός εστιατορίου να ανοίξει την θέρμανση κι εκείνος να με αγνοεί επιδεικτικά, προβάλλοντάς μου χίλιες δυο κουτές δικαιολογίες. 

Είναι από τις λίγες φορές που το κατάευχαριστήθηκα κι εγώ και η παρέα μου.  Έχει 2 air-condition επιτοίχια, ένα μεγάλο επιδαπέδιο και 2 εστίες σόμπας υγραερίου ψηλά (εμείς είχαμε καθίσει ακριβώς κάτω από την μια εξ’ αυτών).  Οι δύο εστίες έκαιγαν καθ’ όλη την διάρκεια που ήμασταν εκεί ασταμάτητα καθώς και τo ένα air-condition, το οποίο κάποια στιγμή το έκλεισαν κατόπιν παράκλησης μιας πολυμελούς παρέας που ήρθε αργότερα, γιατί είχαν κορώσει οι άνθρωποι…!  Πιστέψτε με, το προτιμώ από το δίνω τα ωραία μου λεφτά και να τρώω τουρτουρίζοντας, το θεωρώ μεγάλη ασέβεια.

Η εξυπηρέτηση επίσης άψογη.  Η κυρία που μας εξυπηρέτησε ήταν ευγενέστατη και άμεση, παρότι όχι ημεδαπή αλλά με πολύ καλό χειρισμό της γλώσσας, μας ρωτούσε συχνά αν είμαστε ευχαριστημένοι, το ίδιο και τις λιγοστές παρέες που ήταν εκείνο το βράδυ εκεί.  Στο τέλος βγήκε και ο σεφ από την κουζίνα να μας ευχηθεί καλή χρονιά και να μας ρωτήσει κι αυτός με την σειρά του αν μας άρεσε το φαγητό.  Άριστη αντιμετώπιση λοιπόν απ’ όλους.

Πάμε στο φαγητό από το οποίο μείναμε όλοι άκρως ικανοποιημένοι κι ενθουσιασμένοι.

-  Πιτάκια με λάδι, μυρωδικά και πάπρικα…αμαρτωλά ωραία και μυρωδάτα!  

Μια στάση εδώ γιατί την πρώτη φορά ήρθαν χωρίς να μας ρωτήσουν (4 τεμάχια) και χρεώθηκαν χ 0,90€ ανά άτομο…θεωρώ πάρα πολύ υψηλή την τιμολόγηση, αλλά επειδή μας άρεσαν πολύ παραγγείλαμε κι άλλα όπου την δεύτερη φορά ήρθαν 3 τεμάχια και χρεώθηκαν χ0,40€ το κεφάλι.  Αυτό που δεν κατάλαβα ήταν την διαφορά στην τιμή;;  Δεν θα εστιάσω σε αυτό όμως  γιατί ήταν υπέροχα.  Οφείλω όμως να το αναφέρω για όσους θέλουν ν’ αποφύγουν το κόστος αυτό, ώστε να το διευκρινίσουν.  

- Τυροκαυτερή που έκραζε ότι ήταν χειροποίητη.  Η νοστιμιά και η κάψα της ήταν ιδανική για όσους είμαστε φίλοι του ορεκτικού αυτού χ 3,80€

- Πρασοπιτάκια με ωραίο χειροποίητο, στεγνό και αφράτο ταυτόχρονα φύλλο, με την γλύκα και την νοστιμάδα του πράσου αξιοπρεπέστατα.  3τμχ μεγαλούτσικα χ 4,90€

-  Φιλετάκια μανιταριών στα κάρβουνα…ΔΕΝ ΥΠΑΡΧΟΥΝ ΝΟΣΤΙΜΟΤΕΡΑ πλευρώτους!  Νομίζαμε ότι τρώγαμε κρέας φιλέτο στο κάρβουνο.  Δεν περιγράφεται με λόγια αυτή η γεύση, αδυνατώ να δώσω κατάλληλο χαρακτηρισμό, νομίζω ότι θα τα αδικήσω.  χ 6,90€   

-  Ρολάκια μελιτζάνας (μελιτζάνα παντρεμένη στον κατάλογο) με μπουκιές κοτόπουλου, ανθότυρο και υπέροχη σως ανάμεικτη ναπολιτεν, πεστο και γκούντα.  Γεύση μεστή, γεμάτη, λαχταριστή!  Σερβιρισμένα και προφανώς ψημένα σε πήλινο, έλιωναν στο στόμα…απλά υπέροχα!  χ 6,70€

-  Λαχματζούν με κασέρι, κιμά μοσχαρίσιο και σουτζούκι…μια αρκετά διαφορετική, αλλά τρελά νόστιμη εκδοχή χ 7,50€

- Μπιφτεκάρα γεμιστή όπως περιγράφεται στον κατάλογο με φέτα και γκούντα, καθώς και συνοδεία από πολύ νόστιμες φρέσκιες και τραγανές τηγανιτές πατάτες.  Όντως μπιφτεκάρα και σε μέγεθος και σε γεύση.  Ωραία ψημένο και ταυτόχρονα αφράτο και ζουμερό, χωρίς να είναι πνιγμένο στα κρεμμύδια όπως συνηθίζεται και δε μπορώ να τα χωνέψω με τίποτα.  Ευκολοχώνευτο λοιπόν και νόστιμο χ 7,90€

- Φιλέτο κοτόπουλο με μανιτάρια, λάδι τρούφας και μια θεσπέσια σάλτσα μανιταριών και επίσης πατάτες τηγανιτές.  Εξαιρετική γεύση, εδώ θα έδινα μόνο μια πολύ μικρή λεπτομέρεια προς διόρθωση, θα ήθελα το κοτόπουλο ένα τικ πιο ζουμερό.  Κατά τα άλλα το πιάτο είναι μάλλον στα top του εστιατορίου χ13,50€

Ήπιαμε μια μπύρα Βεργίνα Weiss x 3,50€, 1 σόδα χ 1,80€ και 2 κόκα κόλες zero 250ml x 2€ για το… παλιμπαιδίζον (όπως είπε πρόσφατα μια καλή φίλη) άτομο της παρέας, την αφεντιά μου δηλαδή!!!

Άφθονο νεράκι σε κανατούλα και για το τέλος 

-  μια εξαιρετική πανακότα με σιρόπι καραμέλας χ 4€ που μαζί με 
-  γιαούρτι με γλυκό βύσσινο και χοντροκομμένο καβουρντισμένο αμύγδαλο παρακαλώ που μας προσφέρθηκε, μας ενημέρωσαν στο τέλος ότι είναι κερασμένα.  Αυτά προς παραδειγματισμό!  

Παραλείψαμε τον βασιλικό ντάκο για τον οποίο διάβασα πολλά καθώς και έλαβα πολλά μηνύματα από φίλους τους οποίους ενημέρωσα για την επίσκεψή μου.  Δεν αμφιβάλλω ότι θα πρόκειται για ένα επίσης εξαιρετικό πιάτο, αλλά έχω μια ένσταση ως προς το ορεκτικό που λέγεται ντάκος και έχει κρητική καταγωγή.  Αρνούμαι να πληρώσω 7,50€ για παξιμάδι…ό, τι κι αν έχει αυτό επάνω.  Παραπέμπω σε κριτική μου για γνωστό εστιατόριο κρητικής κουζίνας στο Περιστέρι, της οποίας τα σχόλια είχαν εκτενέστατη διάσταση περί του θέματος. 

Πληρώσαμε 64,40€ ήτοι 21,47€€/άτομο, τρώγοντας ποσότητες άνετα για 4 άτομα οπότε το vfm είναι πάαααρα πολύ καλό αν λάβουμε υπόψη ότι οι γεύσεις ήταν έξοχες και οι μερίδες είναι πάρα πολύ καλές.

Συμπέρασμα:  Η επίσκεψή μας στο Γελαστό Κρεμμύδι έκλεισε με επιδόσεις πιάτων (συμπεριλαμβανομένων και των γλυκών) 10 στα 10!  Δεν υπήρξε κάτι που μας απογοήτευσε ή ήταν κατώτερο ενός πολύ καλού επιπέδου.  Όλα ήταν από πολύ καλά έως άψογα.  Περάσαμε πολύ όμορφα και όλοι φεύγοντας συμφωνήσαμε ότι είχαμε μια εξαιρετική εμπειρία που θέλουμε σίγουρα να επαναλάβουμε.   

Προτείνεται με κλειστά μάτια!!!