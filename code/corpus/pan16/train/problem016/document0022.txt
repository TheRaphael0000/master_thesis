Είχα διαβάσει πολύ καλές κριτικές για το  Bread & Roses. το είχα βάλει στο νου μου και είχα σταμπάρει την τοποθεσία: σε μια στοά της Πανεπιστημίου μετά την Πατησίων και πριν τη Θεμιστοκλέους, αν κοιτάξεις στο βάθος βλέπεις έναν μαυροπίνακα (πολύ μόδα τελικά στη διακόσμηση εστιατορίων) με τη φίρμα του μαγαζιού. Μόνο αν είσαι γνώστης θα μπεις, αλλιώς ούτε που κοιτάς.
Έψαχνα  λοιπόν παρέα για να το επισκεφτώ την Πέμπτη 7/1/2016. Δυστυχώς -για τους φίλους μου- όμως κανένας δεν ήταν πρόθυμος να συνδυάσει μία βόλτα στο κέντρο με μεσημεριανό φαγητό.

Δεν πτοήθηκα. Έκανα τη βολτίτσα μου με συντροφιά τον εαυτό μου και βρέθηκα κατά τις 2μμ στη στοά. Αντίκρισα έναν μικρό χώρο με ανοιχτή κουζίνα και λίγα ξύλινα τραπεζάκια με ένα ριγέ σουπλά να δίνει το χρώμα. Τον έναν τοίχο κάλυπτε ο... μοδάτος μαυροπίνακας με το μενού. 

Μία κυρία, μέλος της 4μελούς ομάδας του προσωπικού, με παρότρυνε ευγενικά να καθήσω, να μελετήσω με την ησυχία μου το μενού της ημέρας και να παραγγείλω ένα κυρίως πιάτο, ένα συνοδευτικό και μία σαλάτα στην τιμή των 6,20€ ή αν ήθελα μισή μερίδα στα 3,20€. Διάλεξα από τα 4 κυρίως τη γλώσσα με σάλτσα λιαστής ντομάτας με λαχανικά, από τις 3 σαλάτες την τάμπουλε και από τα 4-5 συνοδευτικά το πιλάφι με ηλιόσπορο.

Όλα τα πιάτα μου φάνηκαν δελεαστικά. Μπιφτέκια με σος γιαουρτιού, μελιτζάνες με φακές, κοτόπουλο με μέλι από όσο θυμάμαι.  Στα συνοδευτικά υπήρχε πουρές, σούπα πράσου (νομίζω) και σφουγγάτο κολοκύθι. Σαλάτες είχαν εκτός από το τάμπουλε πολίτικη και πράσινη. Το πρόγραμμα αλλάζει καθημερινά κι όλα είναι φρεσκομαγειρεμένα.

Ψωμάκι και νερό σε ποτήρι έφτασαν στο τραπέζι μου. Στη συνέχεια απόλαυσα ένα από τα καλύτερα γεύματα της ζωής μου! Σε ένα μεγάλο πιάτο υπήρχε η σαλάτα, το συνοδευτικό και το ψάρι. Η σαλάτα δροσερή κι ολόφρεσκια, η γλώσσα με υπέροχη σάλτσα, νόστιμη, αλλά όχι αλμυρή και το πιλάφι με ρύζι μπασμάτι φίνο κι αρωματικό με γήινη γεύση από τους ηλιόσπορους που περιείχε!
Χόρτασα και με το παραπάνω.

Κατά τη διάρκεια της παραμονής μου το μαγέρικο γέμισε από παρέες και άτομα που περίμεναν πακέτο. Κάνουν και delivery για όσους δουλεύουν στο κέντρο.
Υπάρχουν προσφορές: τα 10 προπληρωμένα γεύματα κοστίζουν 55€ αντί 62. Και στους ανέργους γίνεται έκπτωση. Με την επίδειξη της κάρτας ανεργίας πληρώνουν 5€ το γεύμα.

Αν ήταν να προσάψω κάτι αρνητικό, θα έλεγα ότι δεν υπάρχουν επιδόρπια στο μενού, αλλά αυτό το λέει άνθρωπος που δε ζει χωρίς γλυκό...
Σερβίρει από τη 1μμ ως τις 10μμ.

Φεύγοντας είδα γραμμένο στο πίνακα το μοτο της ημέρας: Να αναγνωρίζεις τα λάθη σου και να τα πληρώνεις. Μεγάλη αλήθεια! Όμως πηγαίνοντας στο Bread & Roses για φαγητό αποκλείεται να κάνεις λάθος και θα πληρώσεις μόνο το φαγητό που θα απολαύσεις με το παραπάνω!