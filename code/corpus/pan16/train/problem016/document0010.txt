Καλή χρονιά στους απανταχού φίλους του site.
Εύχομαι σε όλους να έχουμε επιτυχημένες  εξόδους.

Ανήμερα των Φωτών, μέρα ηλιόλουστη, και μας μύρισε βόλτα.
Προορισμός Νέα Μάκρη. Πολύς κόσμος στην παραλιακή της Ν. Μάκρης, Ποσειδώνος κι αυτή. Μετά από μια σύντομη βόλτα επιλέξαμε να κάτσουμε στο πρώην BEER ACADEMY και τώρα LUCAS. Και δεν το μετανιώσαμε, από τα ελάχιστα μαγαζιά της αλυσίδας που δεν έκλεισε αλλά συνέχισε αυτόνομη πορεία. Το μαγαζί είναι από τα λίγα προς την δεξιά πλευρά προς Ζούμπερι.

Εντυπωσιακή θέση και θέα, το μαγαζί χωρίζεται σε τρείς χώρους, ο εξωτερικός τώρα τον χειμώνα είναι άδειος παρά το στημένο άδειο μπαρ και τα ξύλινα τραπέζια του. Μόλις ανέβεις τα λιγοστά σκαλιά, πρόσβαση για ΑΜΕΑ και με μπάρα και με μηχανική καρέκλα, έχεις έναν στεγασμένο χώρο με πέργκολα και το χονδρό νάυλον μπροστά που ζεσταίνονται με κουκουνάρες. Για να μπεις στον εσωτερικό χώρο περνάς μια βαριά γοτθική πόρτα, και νομίζεις ότι μπαίνεις σε κάστρο.
Η διακόσμηση είναι κλασική μπυραρίας της Κεντρικής Ευρώπης, τεράστιο μπαρ, σκούρα χρώματα, έντονη παρουσία του ξύλου.

Τα τραπέζια έχουν ικανοποιητική απόσταση μεταξύ τους που εξασφαλίζουν ιδιωτικότητα. Γενικά σαν μαγαζί σε κερδίζει. Ή δεν κάπνιζε κανείς μέσα ή ο εξαερισμός του ήταν τέλειος. Ατμόσφαιρα άψογη, να τα βλέπουν μερικοί εστιάτορες, που θα έπρεπε στις πληροφορίες των στοιχείων τους να αναφέρουν ότι χρειάζονται μάσκες αιθαλομίχλης για να κάτσει κάποιος.

Κατάλογος σε στυλ εφημερίδας, μου θύμισε την PAULANER της Verona. Τετρασέλιδος με τις δυό μεσαίες σελίδες αφιερωμένες στις μπύρες.
Οι επιλογές για φαγητό δεν περιορίζονται σε ποικιλίες, αλλά και σε ψαρονέφρι, κοτόπουλο κατσιατόρε, αλλά και λίγες μακαρονάδες όλες ενδιαφέρουσες.
Αρκετά burger, την παράσταση όμως έκλεψαν οι μερίδες με τα βουβαλίσια κεμπάπ που πηγαινόερχονταν. Εμείς όμως αποφασίσαμε να δοκιμάσουμε το κότσι του, είχαμε την εντύπωση ότι θα το καταφέρναμε οι δυό μας. Πραγματικά μεγάλη μερίδα, η πέτσα του δεν ήταν τραγανή αλλά ήταν πολύ νόστιμη, την κάναμε στην άκρη για να δείξουμε ότι προσέχουμε, δεν τρώμε πολλά λίπη. 

Το καθαρό κρέας ήταν αφρός, δεν μπορούσα να το στήσω στο πιρούνι. Συνοδεύονταν από τις καλύτερες crispy πατατούλες που έχουμε φάει, και κλασσικά ξυνολάχανο και μουστάρδα. Το είπα νομίζω ότι αν και πολύ νόστιμο δεν το καταφέραμε. 23€
Για ορεκτικό πήραμε ψητά λαχανικά, είχαν ποικιλία, νόστιμα με το μπαλσάμικο τους, μέτρια μερίδα εδώ. 6,20€
Όταν είδαμε ότι οι πατάτες εξαφανίζονται γρήγορα πήραμε και μιά πατάτες ροδέλες, που έρχονται σε πιατέλα με δυό ειδών ντυπάκια, το ένα με το ροκφόρ όλα τα λεφτά. Ψωμί δεν έρχεται αν δεν το ζητήσεις, εμείς ζητήσαμε και στο καλαθάκι που χρεώνεται 2€ βρήκαμε λευκό, μαύρο ολικής, αλλά και σίκαλης. Σίγουρα άξιζαν.

Και τώρα ας πάμε στο ζητούμενο, τέσσερις ή πέντε draft σε ποικιλία γεύσεων.
Ξεχωρίζει η Weihenstephan Weisse που προτιμήσαμε για αρχή. 2Χ5,50€
Πάντα όταν αγριεύουν τα πράγματα, αλλάζω γεύση, προτιμώ τις κόκκινες.
Αυτή την φορά τιμήσαμε την Ελληνική MAREA ale, από την Χαλκίδα που δεν την είχαμε ξαναπιεί και μας ενθουσίασε, αν και στην τιμή των 6,30€ το μπουκάλι των 330ml. 
Οι εντυπώσεις μας είναι πάρα πολύ καλές, και από το φαγητό και από την κουζίνα που είχαμε την ευχέρεια να παρακολουθούμε από το τραπέζι μας και δούλευε σαν καλοκουρδισμένο ρολόι.

Οι μουσικές επιλογές ήταν κυρίως Rock μπαλάντες, και τις κατευχαριστήθηκα στην σωστή ένταση, ώστε να μην υπάρχει βαβούρα.
Ξέχασα να πω ότι η ώρα προσέλευσης μας ήταν 3.00μμ και αν δεν ήταν αργία θα δικαιούμασταν 15% έκπτωση, που υπάρχει έως τις 19.00μμ για τις καθημερινές.
Ένα ντιπ που ξαναχρειαστήκαμε και τα δυό espresso στο τέλος κεράστηκαν.
Μακάρι να ήταν κοντύτερα, αξίζει όμως τα χλμ, βάσει της λίστας του κ. Fratello.