Steve Stevaert
'Op de gewestwegen mag er negentig gereden worden, maar je moet eens kijken hoeveel borden van zeventig er staan. Als er meer uitzonderingen dan regels zijn, dan moet je van de uitzondering de regel maken.' Dat zegt Steve Stevaert (SP.A), Vlaams minister van Mobiliteit.
'De beperking van de maximumsnelheid op gewestwegen tot 70 km per uur past in een drieluik dat de verkeersveiligheid in ons land beter moet garanderen. Naast een verhoogde pakkans en een beperkt aantal verkeersborden willen we ook geharmoniseerde verkeersregels invoeren. En dat is voor mij heel eenvoudig: maximum 50 km per uur in de bebouwde kom, maximum 70 km per uur daarbuiten. Aan schoolpoorten en op andere gevaarlijke plaatsen voeren we een zone 30 in en op sommige veilige wegen kan de maximumsnelheid tot 90 worden opgetrokken.
 Met uitzonderingen naar beneden heb ik geen enkel probleem, maar met afwijkingen naar boven moeten we opletten. Stel dat de maximumsnelheid op autosnelwegen bij mooi weer 150 km per uur zou zijn: voor wie zou de zon dan niet alle dagen schijnen? 
Het systeem dat ik voorstel, is doorzichtig en kan in heel België worden toegepast. Bovendien hebben we dan veel minder verkeersborden nodig. In de huidige situatie is de maximumsnelheid op gewestwegen 90 kilometer per uur, maar ga eens na op hoeveel plaatsen die door verkeersborden tot 70 km per uur wordt beperkt. Als er meer uitzonderingen zijn dan regels, dan moeten we van de uitzondering de regel maken.
Tegelijkertijd moet erop worden toegezien dat bestuurders zich aan die snelheden houden. Het is trouwens niet omdat de huidige verkeersregels niet worden gevolgd, dat we geen veranderingen kunnen doorvoeren. Hadden we gewacht om het kijk- en luistergeld af te schaffen tot er geen zwartkijkers meer waren, dan was dit nu nog altijd niet gebeurd. Alleen strengere controles en een opgedreven pakkans kunnen de Belg ertoe brengen de verkeersregels beter te respecteren. 
Het is de verantwoordelijkheid van politici om het aantal verkeersdoden in ons land te verminderen. Als de meeste ongevallen door overdreven snelheid worden veroorzaakt, dan moeten we snelheidsbeperkingen opleggen. Zelfs indien de Belgen daar niet onmiddellijk voor te vinden zijn. In Peer werden trouwens anderhalve maand na het referendum wél snelheidsbeperkingen doorgevoerd omdat er opnieuw een dodelijk ongeval gebeurd was.'
André Denys
'Een snelheidsbeperking moet logisch lijken. Anders lokt ze onbegrip uit en krijg je nooit de medewerking van de bevolking.' Voor VLD'er André Denys, ondervoorzitter van het Vlaams parlement, zit de logica in variabele maximumsnelheden.
'Als we een algemene mentaliteitswijziging tot stand willen brengen, moeten we de bevolking inspraak geven. De mensen willen geen nieuwe snelheidsbeperkende regels, integendeel. Ze vinden dat de bestaande maxima gerespecteerd moeten worden en dat de controle daarop toeneemt. Snelheidsbeperkingen worden volgens mij alleen gevolgd als bestuurders inzien dat ze er niet zijn om hen te tergen, maar om de verkeersveiligheid te garanderen. Alleen met een realistische aanpak kunnen we de mensen overtuigen zich meer aan de regels te houden. Overdreven maatregelen lokken een averechts effect uit. Uit een onderzoek van het Belgisch Instituut voor Verkeersveiligheid blijkt een beperking van 30 kilometer per uur voor een schoolpoort volledig aanvaard, maar in woonzones 30 houdt 45 procent van de bevolking daar geen rekening mee. Als we op gewestwegen de snelheid beperken tot 70 kilometer per uur lopen we daar waar 90 km volledig aanvaardbaar is, het risico dat niemand er zich nog aan houdt.
Uit het referendum van Peer blijkt dat de bevolking het met mij eens is. Twee op drie inwoners stemden tegen het voorstel om 70 km op de gewestwegen in te voeren.
Als we rekening houden met de realiteit van de wegsituaties, dan moeten we afstappen van absolute maximumsnelheden en kiezen voor variabele snelheden. De maxima variëren dan op basis van de toestand van het wegdek, de weersomstandigheden, de verkeersdensiteit en het potentieel gevaar. Naar het voorbeeld van Utrecht zouden we dat systeem in België eens moeten uittesten. Bij mooi weer of weinig verkeer rijden we op de Antwerpse ring defensief met een snelheid van 100 kilometer per uur. Regent het of is het druk, dan is dat levensgevaarlijk. De bestuurders moeten hun snelheid laten variëren volgens de situatie. 
Om een 'aangepaste' voet mogelijk te maken, moeten snelheden naar gelang van het moment gesignaleerd worden. We willen het bestaande systeem vereenvoudigen en een variabel systeem invoeren op basis van een aantal logische basissnelheden, zijnde 90 km per uur op gewestwegen.
Daarnaast moeten ook de controles worden opgevoerd. Het is algemeen geweten dat elke bestuurder aan zijn eigen snelheden vasthoudt als er niet streng wordt gecontroleerd.'