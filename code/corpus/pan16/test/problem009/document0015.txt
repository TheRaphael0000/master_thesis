Robert Mugabe is vastbesloten als president herkozen te worden, wat zijn volk daar ook van moge denken.
Van verkiezingen heeft Mugabe het nut nooit ingezien, getuige zijn gedrag na de onafhankelijkheidsoorlog en de manier waarop hij toen rivalen als Joshua Nkomo van de weg wist te rijden. En de manier waarop hij geestdriftig de verkiezingen van 1980 vervalste, die hij hoe dan ook gewonnen zou hebben. De 78 jaar oude president heerst op een steeds dictatorialer manier over een land dat beter verdiende. Eens zo jammer, vindt de buitenwereld, dat het nu faliekant de verkeerde kant op gaat.
De presidentsverkiezingen zijn voor 9 en 10 maart, en alles wijst erop dat Robert Mugabe er niet aan denkt die door een ander te laten winnen. Knokploegen van zijn ZANU-PF, regeringspartij sinds 1980, en de jeugdorganisatie ervan - bijgenaamd  'the terror teens'  - bezetten wegen en kruispunten en maken verkiezingsbijeenkomsten van de oppositie onmogelijk. Een van hun tactieken is willekeurig iemand oppikken, beschuldigen van sympathie met oppositiekandidaat Morgan Tsvangirai of zijn partij de MDC, hem uitschudden en dan doodslaan met ijzeren staven en kettingen. Het doel is niet zozeer uitroeien, als wel terroriseren. De slachtoffers zijn dan ook vaak leraars en verplegers, mensen die in aanzien staan in de dorpen en van wie men verwacht dat zij op de MDC zullen stemmen. Zij worden er, bij wijze van voorbeeld, uitgehaald.
Nu is dit slechts een jongste fase. Eerder zijn er aanpassingen van de kieswet geweest, waarbij 'buitenlanders', jongeren, en zoveel mogelijk stedelingen en 'niet-Shona's' van de kiezerslijsten geschrapt werden. Toch wijzen opiniepeilingen, voor zover toegelaten en voor zover betrouwbaar, uit dat Mugabe bij zelfs maar half-faire verkiezingen, niet kán winnen. Het lijkt er namelijk op dat de bevolking van Zimbabwe haar huisbakken dictator onderhand meer dan beu is. Dat heeft hij niet alleen te danken aan zijn autoritaire optreden en de gemakkelijke manier waarop hij alle kwalen van Zimbabwe - en dat zijn er ondertussen wel wat - op rekening schrijft van een denkbeeldige samenzwering van homoseksuelen en Britse kolonialisten.
 Het heeft ook te maken met een economie in vrije val, torenhoge werkloosheidscijfers en blatante corruptie en nepotisme in de hogere kringen en in de partijtop. Iedereen heeft kunnen zien hoe het spel van de onteigening en herverdeling van de landbouwgrond gespeeld werd, en wie daar rijker van werd. Iedereen kan nu zien hoe de bek van elkeen die zijn mond durft open te doen om te protesteren, door Mugabe's punks dichtgeslagen wordt. Maar de besluiten daaruit wenst de president dus niet te trekken.
Om al deze redenen, en om het afglijden van een belangrijk en Centraal-Afrikaans land naar de dictatuur af te remmen, leek het aangewezen om naar de aanstaande verkiezingen zoveel mogelijk internationale waarnemers te sturen, en zoveel mogelijk pers. De Europese Unie ging een stel waarnemers sturen, ook al vanwege de bezorgdheid van ex-koloniale metropool Londen. De Commonwealth ging meedoen, en ook de SADC-landen (van de Zuidelijk Afrikaanse Ontwikkelingsgemeenschap) stuurden waarnemers, voorgezeten door een Zuid-Afrikaan. Op die manier, dacht men, zou de ZANU-PF enige schroom ontwikkelen bij het 'organiseren' van de verkiezingen, en de intimidatie van het publiek een beetje afremmen, en deed ze dat niet, dan zouden de waarnemers daar verslag over uitbrengen. Hoe dan ook: Robert Mugabe en zijn partij hadden er alle belang bij deze verkiezingen op een beschaafde manier te verliezen. Dat was de bedoeling, en zo heeft het niet gewerkt.
De regering van Zimbabwe begon met visa te weigeren, of hun toekenning op de lange baan te schuiven. Met journalisten, zeker buitenlandse, het werk onmogelijk te maken. Met de mogelijkheden tot functioneren van waarnemers, als die er zouden komen, drastisch te beknotten. En ze eindigde ermee het visum van de Zweedse diplomaat Pierre Schori in te trekken. De man die het 36 man sterke team van EU-waarnemers moest leiden, was daarmee verplicht het land te verlaten. Om de eer aan zichzelf te houden, kon de EU dan moeilijk anders dan haar hele groep waarnemers terug te trekken en, na beraad, een set 'slimme sancties' in te stellen tegen Mugabe en 19 van zijn naaste trawanten: reisverbod, buitenlandse bankrekeningen blokkeren, en wat dies meer zij. De VS zouden algauw op dezelfde manier volgen. De Afrikaanse landen en het Gemenebest niet: die zien niet hoe dit terugtrekken van waarnemers het volk van Zimbabwe kan helpen. En ook niet hoe ruziën met sterke man Mugabe de Afrikaanse zaak kan versterken. Maar dát is een andere discussie.