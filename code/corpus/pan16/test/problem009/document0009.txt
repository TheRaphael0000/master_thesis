Er ontbreekt een hoofdstuk in onze geschiedenisboeken

Het artikel ‘De tand des tijds van Patrice Lumumba’ (DS 23 januari)veroorzaakte jammer genoeg nauwelijks deining. Een week eerder had de Nederlandse publieke omroep in het tv-programma Speecheseen documentaire getoond over Congo’s eerste democratisch verkozen premier. Nederland was de 55ste verjaardag van de moord op Lumumba niet vergeten, België kennelijk wel. Dat men zo weinig aandacht had en heeft voor die kwestie en bij uitbreiding voor het land Congo is simpel: een hele generatie volwassenen zit anno 2016 met een gebrekkig historisch besef over Congo en het koloniale verleden van België.
Beweren dat de multiculturele of interculturele maatschappij gelukt of mislukt is doet niet ter zake: die maatschappij is er. Toch bekijken we de wereld nog eurocentrisch. Het onderwijs helpt ons niet meteen om dat beeld bij te stellen. Sterker nog, onderzoek bevestigt dat de diversiteit van onze samenleving nog steeds niet wordt weerspiegeld in de eindtermen en de leerplannen. Omdat je nu eenmaal ergens moet beginnen, pleit ik ervoor dat ons koloniaal verleden dringend meer aan bod komt in de leerboeken en de lessen geschiedenis.

Goeden vs. slechten

Even heb ik geloofd dat herinneringseducatie de manier was om jongeren historisch inzicht bij te brengen. Na gesprekken met geschiedenisleerkrachten en historici ben ik ervan overtuigd dat dat niet de juiste insteek is. Louter het verleden herinneren, zelfs met de nobele intentie ‘opdat het nooit nog zou gebeuren’, leidt er namelijk toe dat jongeren vooral moralistisch op gebeurtenissen terugkijken. Ze zullen op den duur geloven dat ons koloniale verleden een eenduidig verhaal was met goeden en slechten. Geschiedenisonderricht moet dat overstijgen en de historische vaardigheden van jongeren (en ouderen) aanscherpen. Lessen trekken uit het verleden is zinvol, maar jongeren moeten in de eerste plaats de verhouding tussen verleden en heden leren analyseren. Ze moeten, kortom, de feiten van gisteren kennen en weten waar hun mening over iets van vandaag vandaan komt.
Een minimale vereiste daarvoor is dat leerboeken geschiedenis up-to-date zijn en blijven. Uit onderzoek blijkt dat die nu maar mondjesmaat worden aangepast. Bovendien voorzien de eindtermen en de halfopen leerplannen in maar weinig tijd voor Congo en het koloniale België. De inhoud van leerboeken wijzigen is nochtans niet zo ingewikkeld, maar het vergt wel een verregaande samenwerking tussen overheid, academici (historici en antropologen), scholenkoepels, leerkrachten en uitgeverijen. Die samenwerking is er nauwelijks. Dat is een probleem, maar het is niet onoplosbaar.

Afrikamuseum

Het Koninklijk Museum voor Midden-Afrika (KMMA) publiceerde een aantal jaren geleden een educatief handboek voor leerkrachten:Congo: kolonisatie/dekolonisatie. De geschiedenis in documenten.Dat is een goed voorbeeld van hoe je de koloniale geschiedenis van België kan uitleggen aan jongeren, rekening houdend met de wereld van vandaag. Jammer dat de uitgave zo weinig leerkrachten heeft bereikt.
In elk geval heeft dat boekje me van mijn vooringenomenheid over het KMMA afgeholpen. Ze zijn goed bezig, denk ik nu, en ik hoop dat het vernieuwde museum hetzelfde pad blijft volgen. Het heeft lessen getrokken uit de eigen geschiedenis en misschien moet het, voortbordurend op dat elan, wel de verbindende rol spelen in het samenbrengen van alle actoren in het geschiedenisonderricht.
België is met al zijn overheden de slechtste leerling van de klas als het gaat over de omgang met zijn koloniale verleden. Daardoor kampen de meeste Belgen met een gebrekkig historisch besef. Dat is jammer, vooral voor mensen zoals ik, die gedeeltelijk of volledig afkomstig zijn uit Congo (en bij uitbreiding Afrika).
Mocht de maatschappij waarin ik opgroeide beseft hebben dat ik eigenlijk geen vreemdeling was – ik ben hier geboren en getogen – maar dat ik bij een minderheid behoorde die hier door toedoen van de Belgische overheid was aanbeland, dan hadden ze me misschien sneller als dusdanig aanvaard. Dan had ik me althans erkend gevoeld en dat zou hebben geholpen bij mijn identiteitsvorming. Met mijn identiteit is het goed gekomen, maar ik vrees dat veel jongeren met een migratieachtergrond ermee zullen blijven worstelen.
