Op 13 maart debatteert het Vlaams parlement over het oorlogsverleden. In de Oostkantons is de studie van de Tweede Wereldoorlog pas begonnen.
De geschiedschrijving heeft twee uitersten. Een vakhistoricus kan de bronnen zelf aan het woord laten of hij kan een verhaal vertellen op basis van die bronnen. Anders gezegd: hij laat alle ingrediënten zien of hij toont alleen de schotel die hij heeft klaargemaakt.
Voor  De jaren dertig in Eupen-Malmédy  koos de historicus Bruno Kartheuser ervoor om uitvoerig de ingrediënten te tonen waarop hij zijn studie naar 'het netwerk van de Groot-Duitse subversie' baseerde. Hij presenteert de lezer een droge tekst vol feiten, namen en data. Dat gaat ten koste van de leesbaarheid, maar maakt het vrijwel onmogelijk om iets verkeerd te interpreteren. Zo kan hem ook niet verweten worden dat hij vooringenomen is, 'afrekent' met het verleden of als openbaar aanklager optreedt. 
Dat zoiets voor een historische studie vermeld moet worden, en in het boek ook uitdrukkelijk vermeld wórdt, wijst er al op hoe delicaat het onderwerp nog steeds is. In alle landen overigens. Wat eigenlijk, zeker meer dan vijftig jaar na de feiten, een normaal archiefonderzoek zou moeten zijn, werd een tocht vol moeilijkheden. Kartheuser botste op grote weerstand, niet alleen in Duitsland, ook in Frankrijk en in de Oostkantons zelf. Wat getuigenverslagen betreft, deed zich daarbij de normale moeilijkheid voor dat mensen die de feiten nog hebben meegemaakt hoogbejaard zijn. Vreemd genoeg waren zij wel bereid om erover te praten, terwijl hun kinderen - de zestigers van vandaag - daar weigerachtig tegenover stonden. 
Die verhalen vormen de leidraad van zijn archiefonderzoek. Elk verhaal is gecontroleerd, gestoffeerd met foto's uit privécollecties en met archiefonderzoek. Kartheuser had die verhalen en getuigen ook nodig, want hij raakte geboeid door de lotgevallen van Walter Schmald. Die jongeman was lid van de Sicherheitsdienst en werd in 1944 in Frankrijk door het verzet neergeschoten. Via hem probeert Kartheuser het 'wezen van het hele systeem' te vatten. En tegelijk het ontstaan van de talloze mythes over de Tweede Wereldoorlog te reconstrueren en meteen te demonteren.
In dit boek schetst hij niet alleen het leven van Schmald zelf, maar ook zeer uitvoerig het netwerk dat met Duits geld en steun vanaf het einde van de Eerste Wereldoorlog in de Oostkantons tot stand werd gebracht. En dat met één doel: de Oostkantons terughalen  'Heim ins Reich' . Vanaf het verdrag van Versailles dat Eupen-Malmédy aan België toewees, probeerde Duitsland met alle legale en illegale middelen om dat gebied terug te krijgen. Daardoor ontstonden twee realiteiten naast elkaar: de Duitse regering sloot verdragen die de nieuwe grenzen erkenden, maar stopte tegelijk veel geld in een geheim netwerk dat de ontevredenheid in de Oostkantons moest aanzwengelen. En dat netwerk werd gewoon door de nazi's overgenomen.
Ook 'onder de Belgische oppervlakte leefde een tweede werkelijkheid', zegt Kartheuser. Allerlei organisaties werden uit de grond gestampt met als doel iedereen - boeren en burgers, jong en oud - te overtuigen dat een terugkeer naar Duitsland aangewezen was.
Op alle terreinen, economie, politiek en cultuur, was de Duitse propaganda aan het werk. Aan de hand van verslagen, rapporten, kieslijsten, foto's, redevoeringen, kranten en getuigenverslagen schetst Kartheuser een beeld van een vrijwel onbekend verleden. 
Het is de eerste studie over de Oostkantons in de jaren dertig die in het Nederlands verschijnt. Alleen daarom zou ze de moeite waard zijn, maar door de werkwijze en de detaillering sleept Kartheuser de lezer ook mee. En confronteert met de vraag of een veel grondigere en objectieve kennis van het verleden niet dringend noodzakelijk is.
Dit is het eerste deel van een vierdelige studie over een stukje België dat amper in het nieuws komt en dat met succes poseert als onschuldig slachtoffer van de oorlog. Die mythe wordt door Kartheuser ontmaskerd, zonder passie, maar wel met enige verbazing over het feit dat niemand dat stuk geschiedenis aanpakt. Al geeft hij zelf de verklaring: 'onbevangen omgaan met die vreselijke periode lijkt tot vandaag onmogelijk, ook voor jonge historici'.