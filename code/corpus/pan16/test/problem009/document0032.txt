Er kon niet naast gekeken worden, naast de kop in het blad  New Scientist : 'Seks... wie heeft het nog nodig?' Die prijkte boven een bericht dat in-vitrofertilisatie (IVF) een snellere manier geworden is om zwanger te geraken, dan klassieke seks. De buis van de laborant wint het van die van de partner. De eerste is (meestal) wel duurder en pijnlijker dan de tweede.
Aanleiding was de mededeling van een Australische kliniek dat ze door het beter controleren van de temperatuur voor de bewaring van eitjes en embryo's een succes van 36 procent bereikt had. Met andere woorden: de kans om tijdens een cyclus zwanger te geraken werd een op de drie. Voor gewone seks is dat maar een op de vier.
Gynaecoloog Paul Devroey van de Vrije Universiteit Brussel is niet onder de indruk. 'Alles hangt af van de leeftijd van de vrouw', stelt hij. 'Voor een vrouw van twintig is de kans dat ze na IVF een baby baart zelfs een op de twee.' Dus twee keer gemakkelijker dan met een in bed zwoegende vent.
'Maar', benadrukt Devroey, 'voor dezelfde vrouw daalt die kans tot één op de tien als ze veertig geworden is, onder meer omdat embryo's dan meer chromosoomafwijkingen opstapelen.' Dat geldt de facto ook voor embryo's die op natuurlijke wijze zijn verwekt. De biologie houdt van jonge vrouwenlichamen om kinderen te produceren.
Het CGSO-Trefpunt, 'denkstation over seks en relaties', rapporteert op zijn website dat tienerzwangerschappen in de lift zitten. Per duizend vrouwen tussen 15 en 19 jaar krijgen er in ons land negen een kind - daarmee zitten we in de Europese middenmoot met als uitschieters het Verenigd Koninkrijk (28) en Nederland (4). Het percentage zwangere meisjes tussen 15 en 19 jaar op het totale aantal zwangerschappen steeg in België tussen 1995 en 1999 van 1,6 tot 1,9. 
De stijging heeft onder meer te maken met de grotere openheid over seks en de jongere leeftijd waarop tieners tot de daad overgaan. Waarmee ze beter aansluiten bij wat gangbaar was toen de mens nog deel was van de natuur en niet kreunde onder het juk van kerk en andere vormen van patriarchale onderdrukking - seks raakte losgekoppeld van het huwelijk.
Voor de gezondheid van het kind is zo'n tienerzwangerschap een geweldige zaak. Maar voor de maatschappelijke ontplooiing van de moeder wordt ze gemakkelijk als een probleem ervaren. Seks raakte (vooral door de pil) ook van de voortplanting losgekoppeld. Daarom stellen veel vrouwen hun zwangerschappen uit. En rekenen ze desnoods op fertiliteitsdeskundigen om het leeftijdsprobleem te omzeilen.
Helemaal verdwenen is de greep van oude culturele waarden op onze voortplanting echter niet. Een kaartje in het blad  Scientific American  leerde dat in ons land, vergeleken met de rest van West- en Noord-Europa, weinig kinderen buiten het huwelijk geboren worden: 17 procent. Elders is dat cijfer al hoger dan 40 procent. 