Sonja De Craemer
'Een uitbreiding van het aantal lesuren wetenschappen juich ik toe, op voorwaarde dat we dan de eindtermen onderzoekend leren kunnen realiseren.' Dat zegt Sonja De Craemer, beheerder van de Vereniging Leraars Wetenschappen (VeLeWe).
'Met een vermindering van het aantal lesuren taal op school kunnen die voor wetenschappen uitgebreid worden, en daar ben ik uiteraard tevreden over. Het tekort aan wetenschappers en ingenieurs legt een hypotheek op de toekomstige industrie en economie van ons land - grijze cellen zijn onze enige grondstof, beweert men altijd. In onze hoogtechnologische maatschappij moeten overigens alle burgers een wetenschappelijke basiskennis hebben. Dat is een absolute voorwaarde om deel te nemen aan het democratische proces. Denken we maar aan de mogelijkheden van de biotechnologie en de verstrekkende gevolgen voor landbouw en volksgezondheid. Om een stem te hebben in zo'n ethisch debat moet men over een minimale kennis beschikken. 
Met meer uren kunnen we leerlingen die duidelijk voor een wetenschappelijke richting kiezen goed opleiden. Het accent zal dan niet alleen op kennis liggen, maar ook op onderzoeksvaardigheden. Omdat het aantal uren wetenschappen totnogtoe ontoereikend is, ligt de nadruk vooral op feitenkennis. Een toename van het aantal lesuren wetenschappen moet dus gepaard gaan met de mogelijkheid om de eindtermen  onderzoekend leren  te realiseren. Het leerplan mag niet nog eens worden uitgebreid.
Daarnaast moet men oog hebben voor het profiel en de noden van elke afzonderlijke richting. Het leerplan fysica in de humane wetenschappen mag bijvoorbeeld geen afkooksel zijn van dat van de wetenschappelijke richtingen. Het moet aantonen hoe groot de impact van wetenschap en techniek is op onze samenleving. 
Als het aantal lesuren wetenschappen uitgebreid wordt, zullen taalleerkrachten lesuren moeten inleveren. Ik begrijp dat dit voor hen frustrerend is. Ook zij zullen zeer goed moeten afwegen wat ze in de leerplannen opnemen. De eindtermen zijn immers opgesteld voor we wisten over hoeveel uren elke vakleerkracht zou beschikken. Ware het niet beter geweest eerst een structuur te ontwerpen, lestijden toe te kennen aan alle vakken, en pas daarna de eindtermen te schrijven?'
Els Vermeire
Kennis van vreemde talen behoort tot de basisvorming en is uiterst belangrijk op de arbeidsmarkt. Daarom moeten de talen net méér lesuren krijgen, vindt Els Vermeire, voorzitster van de Belgische Vereniging Leraren Frans.
'De herstructurering van het onderwijs kan ertoe leiden dat alle leerlingen op het einde van de tweede graad van het algemeen secundair onderwijs (ASO) dezelfde basisvorming krijgen voor talen. Dat is een goede zaak, zeker wat het Frans betreft. In de derde graad kunnen leerlingen er dan met volle overtuiging voor kiezen zich in talen te specialiseren. 
Maar wat mij zorgen baart, is dat die basiskennis niet bereikt wordt door gebrek aan middelen en mogelijkheden. Een vermindering van het aantal lesuren voor vreemde talen maakt de toestand nog dramatischer.
Het talenonderwijs lijdt al enkele jaren onder te grote klasbezettingen, want leerlingen uit verschillende richtingen worden voor de taalvakken bijeengezet. Moderne leermiddelen dringen bovendien moeilijk door tot in de klas. Taalleerkrachten sleuren met cassetterecorders, video's en woordenboeken. Ze kunnen het internet tijdens hun lessen niet gebruiken omdat de computerklas niet vrij is. De oorzaak is dat talen op school nog niet genoeg als een basisvorming worden beschouwd. Terwijl op de arbeidsmarkt kennis van vreemde talen uiterst belangrijk is. Met minder lesuren verminderen ook de oefenmogelijkheden. En zonder oefenen, zeker voor een mondelinge taalvaardigheid, kan je een taal niet leren. Als een leerling de tijd niet krijgt om zijn theoretische kennis in praktijk te brengen, dan blijft er na enige tijd niets meer van over. 
De netten en de scholen moeten hun verantwoordelijkheid opnemen. Als ze willen dat onze jeugd op het einde van het secundair onderwijs goed vreemde talen beheerst, dan moeten de talen meer lesuren krijgen en kleinere groepen. En dit in het algemeen, technisch én beroepsonderwijs. Totnogtoe ziet het ernaar uit dat de netten de moderne talen links laten liggen in de lessentabellen. Gelukkig kan een school een aantal lestijden zelf invullen en die reserveren voor talen en kleinere groepen. Ik reken erop dat de schoolbesturen de vreemdetalenkennis van de Vlaamse jongeren niet te grabbel gooien, want dat zou voor velen een levenslange handicap betekenen.'