Vincent Van Quickenborne
'We willen geld laten terugvloeien naar de jongere generatie, tussen 18 en 30 jaar, voor wie een erfenis meer is dan een appeltje voor de dorst.' Spirit-senator Vincent Van Quickenborne verdedigt het voorstel van zijn partij dat kleinkinderen van hun grootouders moeten erven. 
'Mensen in onze maatschappij worden almaar ouder. De meeste kinderen erven niet voor ze 58 zijn. Met hun pensioen in het vooruitzicht hebben ze dat geld dan niet echt meer nodig. Ze zetten het op een rekening en potten het op. Als we dat kapitaal aan de kleinkinderen geven, wordt het onmiddellijk in de economie geïnvesteerd. Ik denk trouwens niet dat jonge meerderjarigen meer verkwisten dan dertigers. Geld dat je van een familielid erft, ligt je toch na aan het hart? Actieve veertigers vinden misschien dat hun kinderen geen recht hebben op een deel van de erfenis van hun grootouders omdat zij niet betalen voor hun grootouders in een rustoord. Laten we duidelijk zijn: we willen slechts tweederde van het reservataire deel van de erfenis - het deel dat in rechte lijn naar de erfgenamen gaat - voor de kleinkinderen reserveren. De rest komt bij de kinderen terecht, weliswaar na het overlijden van de achterblijvende partner.
We willen ook de familiale solidariteit aanmoedigen en de scheeftrekking tussen generaties tegengaan. Grootouders zullen voor een deel verplicht worden om hun kleinkinderen financieel te ondersteunen. Uit een onderzoek van AXA in februari 2002 blijkt immers dat zij in Vlaanderen en Nederland minder snel geneigd zijn om hun kleinkinderen zomaar geld toe te stoppen. Bovendien neemt het aantal gepensioneerden omgekeerd evenredig toe met het aantal jonge werknemers. Jongeren betalen dus relatief meer voor de pensioenen van ouderen dan vroeger. Daarbij komt dat ze ook nog de staatsschuld moeten afbetalen, terwijl oudere generaties konden genieten van de intresten op de obligaties die ze gekocht hadden. Dat alles leidt ertoe dat jongeren meer moeten uitgeven dan ouderen. Voor hen is een erfenis dus meer dan een appeltje voor de dorst, het is een welgekomen financiële injectie.
Ons voorstel past in het programma van Spirit, dat het als partij opneemt voor jongere generaties.  A new generation brings new ideas.  Wij hebben de moed om te verwoorden wat in de maatschappij leeft. Of we ons daar meer of minder populair mee maken, weet ik niet. We willen de mensen vooral tot denken aanzetten en een groter debat over generaties op gang brengen.'
Jef Valkeniers
'Ik ben ervan overtuigd dat het voorstel van Spirit een misplaatste manier is om sympathie te zoeken bij de jeugd.' Dat zegt Jef Valkeniers, VLD-kamerlid.
'Als een jongen morgen meerderjarig wordt en hij erft 50.000 euro, wat is dan het eerste dat hij doet? Een sportwagen kopen en zich te pletter rijden. Achttienjarigen die ineens veel geld in handen krijgen, gaan zelf hun ongeluk zoeken. Niemand kan uitsluiten dat ze domme dingen doen. En hoe ze geld moeten beheren, weten ze al evenmin. Toen mijn moeder vijf en een half jaar geleden stierf en ik als enige zoon overbleef, kwamen mijn neven en nichten in aanmerking om mee te erven. Ik heb zelf gezien dat hun geld direct op was. 
Als psycholoog had ik ooit een vrouw in behandeling die 600.000 euro met de lotto had gewonnen. Ze wou dat geld onder haar vijf kinderen verdelen. Drie van hen leidden een normaal leven en zouden hun deel goed besteden. Maar de twee anderen waren probleemkinderen. Op mijn aanraden heeft ze het geld van die twee op de bank gezet en konden ze enkel over de intrest beschikken. Een van de twee kon tijdens een vakantie een bankbediende overtuigen, kreeg het geld los en kocht er een auto mee. Wat denk je? Total loss, nog voor hij van zijn reis thuis was. 
Het is aan de ouders om te beslissen of hun kinderen al dan niet rijp genoeg zijn om met de erfenis van hun grootouders om te gaan. Ze kunnen nog altijd de erfenis geheel of gedeeltelijk aan hun kinderen afstaan. Dat heb ik ook gedaan toen ik van mijn schoonmoeder erfde. Omdat mijn vrouw en schoonvader al dood waren, kreeg ik niet alleen het hele hebben en houden van mijn schoonmoeder, maar ook het vruchtgebruik van de eigendommen van haar echtgenoot. Ik vond dat mijn kinderen niet op mijn dood moesten wachten om te erven en heb toen het recht op vruchtgebruik aan hen geschonken. Ze waren volwassen, hadden gestudeerd, leidden een normaal leven. Ik wist dat ze geen stommiteiten zouden doen.
Vanuit mijn eigen levenservaring als vader en als grootvader, die heeft geërfd en uitgedeeld, ben ik ervan overtuigd dat het voorstel van Spirit verkeerd is. Het is demagogie om kleinkinderen te vleien. Het is een manier om je populair te maken bij de jeugd. Trouwens, Spirit heeft dat vroeger nog gedaan. Kijk naar het voorstel om alle 11-julivieringen te subsidiëren en jongeren te sponsoren die in het buitenland cultuur gaan zoeken. Voor mij is het een misplaatst zoeken naar sympathie bij de jeugd.'
'We willen de familiale solidariteit aanmoedigen.'
'Dit is demagogie om jongeren te vleien.'
