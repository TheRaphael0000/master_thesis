Hoo! Wacht! Stop! Niet verder lezen. Blader eerst een beetje terug in dit blad, meer bepaald naar bladzijde 17 en zie wat daar te zien valt. Wij wachten wel tot u terug bent alvorens voort te schrijven.
Pompompom tiedeldom tiedeldom. Pompompom. Ha, daar bent u weer. Wel? Wat hebben wij gezegd? Een engel! Een uit de golven van de zee ontstane fee. En de schrik van elke Satan, die trouwens op de foto naast haar staat en die, zo hebben wij nadien vernomen van de fotograaf, het glunderen snel verging. 'Wilt ge er u niet altijd komen tussenwringen als ze mij fotograferen? Kunt ge niet verdragen dat gij eens niet in het middelpunt van de belangstelling staat misschien?' Mireille tegen Karel. En dan hield ze zich nog in. Omdat er mensen bij waren.
U weet dat zij politierechter is in Aalst, en dat wij zo nu en dan een voetbalverslagje ineenflansen voor VTM. Vorig weekend hadden ze ons uitgestuurd naar Eendracht Aalst-La Louvière. Die match, bon, wie voetbal kent, weet wat wij bedoelen. Maar een heel ander plan had zich al van bij het vernemen van deze boeiende opdracht in ons achterhoofd genesteld. 
Kent u het Pierre-Cornelisstadion? Kent u de kerk op de steenweg? Wel, daartegenover hadden wij ons geparkeerd. Dwars over het voetpad, voor een garagepoort, en  en passant  een ziekenwagen blokkerend die daar blijkbaar dringend iemand moest ophalen, want de motor draaide en het zwaailicht zwaaide. Stond geklemd tussen onze auto, een hamburgerkraam en een huisgevel. Deuren gesloten en stadion binnengestapt. Waar al snel een mededeling door de luidsprekers galmde dat de eigenaar van de wagen met nummerplaat de onze, op politiebevel zeer dringend verzocht werd zijn voertuig te verplaatsen. Van krommenaas gebaard. Als dat ons geen afspraak met Mireille zou opleveren, dan wisten wij niet meer wat wel. 
 Toen wij drie  uur later het stadion verlieten en de hoek omdraaiden, stond tot onze verrassing onze auto nog op dezelfde plaats voor de garagepoort. Ook het hamburgerkraam was er nog, en de gevel uiteraard ook. De ziekenwagen was er, op onverklaarbare wijze, tussenuit geraakt. En er stond een agent.
 - 'Is dit uw auto mijnheer?' 
-Zeker vriend, zeker. Ik geef de overtreding toe, ik weiger de minnelijke schikking, ik zal mij persoonlijk verdedigen voor de politierechter, en ik wens dat mijn zaak in het Nederlands wordt behandeld.
 -'Ja maar, wacht even. Wij hebben uw auto inderdaad een beetje weggeduwd omdat er een ziekenwagen moest vertrekken. Maar we hebben hem weer op precies dezelfde plaats teruggeduwd, en er is niets beschadigd.' 
Wij hadden enkele tellen nodig om de situatie correct in te schatten. Waarna het begon te dagen dat deze reeks grove inbreuken op de wegcode nog altijd geen boete had opgeleverd. Er restte één ultieme mogelijkheid. Wij mepten de verschrikte agent zijn dienstpet van het hoofd en brulden hem toe: 'Wilt gij godverdekke eens met uw vuile poten van mijn propere auto blijven, boer!'
 -'Ja maar mijnheer, ik heb uw auto nadien volledig gewassen. Ik heb ook de bandenspanning gecontroleerd en de olie bijgevuld. En de commissaris vraagt hem bij u te verontschuldigen voor het ongemak.' 
 Ze mogen van Aalst  zeggen wat ze willen, maar het politiekorps kan in het hele land model staan. Net als de politierechter. Wat heeft haar toch bezield om met die Karel De Gucht te trouwen? Hoe langer wij bij deze vraag stilstaan, des te ongrijpbaarder is het antwoord. Karel onlangs in onze eigen  Pro & Contra : 'Gedaan met oude koeien. Als ik morgen mijn vrouw vermoord, mogen ze me daar over vijf jaar niet meer voor veroordelen. Dat rechtsprincipe geldt sinds de Romeinen.' Gelooft u ons weer niet? Knack van 30 januari, letterlijk. Als Karel thuis nog veel kasten laat openstaan, zal hij er een keer inzitten voor hij het beseft.
In diezelfde periode dook hij tot ieders verbazing ook op in  Jongens en Wetenschap  op de radio. Had zelf opgebeld om te verklaren waarom gehaktballetjes in kokend water bovendrijven. Volgens Karel verlaagt de verbinding van vlees met water het soortelijk gewicht van de gehaktbal. Een beetje zoals bij Johan Van Hecke.
De Gucht is gevaarlijk aan het ontaarden. Heb je wel vaker met mensen die niet goed weten welke kant te kiezen: Frans met Mireille of Grieks met Dirk Sterckx. Voor u en mij duidelijk, voor Karel veel minder. Toen wij begin dit jaar op basis van een onthullend  Humo -interview hadden geopperd dat de VLD-voorzitter thuis niet veel te vertellen heeft, nog minder dan in de Melsensstraat, hing hij dezelfde middag al aan de lijn. 'Kerel, mijn beste wensen voor het nieuwe jaar en dank voor uw artikel. Ik zou het zelf in geen honderd jaar durven zeggen, maar nu weet ze het tenminste, die oude koe. Dirk schrijft in zijn jongste brief ook dat ik meer van mij moet afbijten.'
Onze chef-Wetstraat noemde Karel in zijn V an de redactie , hou u nu vast, de Jules Ferry van Berlare! Wij hadden eerst gelezen 'de Jules Ferdy', waar argumenten voor zijn, maar de Jules Ferry van Berlare... dat zouden wij niet over onze kant laten gaan. Eerlijk zeggen: wie van u heeft die sneer begrepen?

				 Ferry, Jules François Camille (Saint-Dié, Vogezen 5 april 1832 - Parijs 17 maart 1893): Frans staatsman en advocaat, sinds 1869 lid van het Wetgevend Lichaam, burgemeester van Parijs. Voerde als minister van Onderwijs de leerplicht en neutraal kosteloos onderwijs in. Aan de jezuïeten en andere orden werd het geven van onderwijs verboden. 
			
 Val nu dood,  het is een eretitel. Het klonk nochtans als een belediging. Wie wat verder in de biografie grasduint, botst trouwens op meerdere gelijkenissen tussen Ferry en De Gucht. En de kans is groot dat ook het vervolg van hun beider loopbanen gelijklopend zal zijn. Ferry is nog premier en senaatsvoorzitter geworden. En stierf, zo meldt de encyclopedie droogweg, door moordenaarshand. Mireille! 