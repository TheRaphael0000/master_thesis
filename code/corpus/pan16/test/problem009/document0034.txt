 Marche-les-Dames, 17 februari .- Albert I zou op de wielerbaan in het Antwerpse Sportpaleis de Grote Prijs van de Koning, met deelname van sprintfenomeen Poeske Scherens, bijwonen. In de namiddag ging Albert in Marche-les-Dames de 32 meter hoge rotsen nabij de Maas beklimmen. Hij kwam niet terug. Na vijf uur zoeken werd zijn lichaam gevonden. De dag erna al drukten de kranten roerende verhalen af. Hoe zijn trouwe kamerdienaar Theophilus Van Dyck wanhopig door het donker dwaalde, roepende 'Mon roi'. Er verschenen foto's van de rotsen zelf, gemarkeerd met kruisjes: de plaatsen waar de bril van de koning en uiteindelijk zijn lichaam gevonden werden.
Al even snel werd er gefluisterd dat de koning vermoord werd. Door de Duitse geheime dienst, die - nu een nieuwe oorlog dreigde - België van zijn opperbevelhebber wilde beroven. Of door de Franse en Britse geheime diensten, die de Belgische neutraliteit niet zagen zitten.
De begrafenis van de 59-jarige koning bewees zijn immense populariteit in eigen land. Ook internationaal was de verslagenheid groot. Zelfs Radio Moskou zond een rouwprogramma uit.
Albert volgde in 1909 de gehate Leopold II op. Hij legde als eerste de eed af in het Nederlands en verwierf - ten onrechte overigens - de faam een 'Vlaamse' koning te zijn, bekommerd om 'het werkvolk'. Tijdens zijn bewind werden immers sociale maatregelen uitgevaardigd - leerplicht, pensioenen, de achturige werkdag, het recht op staking -, waren de socialisten in de regering gekomen en werd de Gentse universiteit gedeeltelijk vervlaamst.
Maar zijn internationale bekendheid had hij te danken aan de geallieerde propaganda. Nadat Duitsland in 1914 België was binnengevallen, hadden de Britten - die tot 1916 geen verplichte legerdienst kenden - een pr-stunt nodig om de mannen onder de wapens te roepen . 'The rape of little Belgium'  maar vooral koning Albert en koningin Elisabeth werden opgevoerd. De oorlogspropaganda creëerde het beeld van de koning-ridder (altijd in de weer voor zijn soldaten) en de koningin-verpleegster (die zelf gewonde soldaten verzorgde). De verlegen Albert I zou na de oorlog hardnekkig ontkennen dat hij al dat eerbetoon verdiende, wat hem nog meer de glans van een échte held gaf, maar hij gebruikte zijn populariteit wel om zijn macht en invloed te versterken.