Tieners zijn nu eenmaal nachtuilen

Vorige week las ik over het nijpende slaaptekort van adolescenten, door het harde ritme van het schoolleven (DS 23 januari). Zou het een goede zaak zijn om scholen pas om 10 uur te laten beginnen, bijvoorbeeld? Leerlingen zien zeker iets in het idee, leerkrachten vinden het doorgaans niet haalbaar. Maar wat zegt de wetenschap?
Adolescenten zijn een risicogroep, als het op slaap aankomt. Biologisch gezien wordt hun interne klok geherprogrammeerd: de productie van melatonine, het hormoon dat het lichaam klaarmaakt om te gaan slapen, wordt uitgesteld. Ze worden met andere woorden nachtuilen en voelen pas laat op de avond de drang om naar bed te gaan. Bijgevolg programmeert die interne klok de adolescent ook om wat later op te staan en die dierbare uren slaap in te halen, maar daar beukt het schoolritme hard op in.
Resultaat: chronisch vermoeide leerlingen en leerkrachten die spartelen om hen bij de les te houden. In het weekend compenseren tieners dat door lang uit te slapen, maar dat onregelmatige slaappatroon ondermijnt de algemene kwaliteit van hun slaap.

Preek aan de ontbijttafel

Het is belangrijk te begrijpen dat de adolescent zich gedraagt naar zijn biologische klok. ‘Je moet maar niet zo lang op je smartphone zitten tokkelen, dan zou je nu niet zo moe zijn’, klinkt het vaak prekerig aan de ontbijttafel.
Maar gemiddeld worden adolescenten pas moe rond elf uur ’s avonds, of zelfs later. Hen vroeger naar bed sturen betekent niet dat ze vroeger inslapen. Het kan zelfs contraproductief zijn: de kans is groter dat ze wakker liggen en op zoek gaan naar een prikkelende, stimulerende bezigheid. Het hoeft dan ook niet te verbazen dat adolescenten intensere mediagebruikers zijn dan andere leeftijdsgroepen.
De maatschappij heeft er alle belang bij naar oplossingen te zoeken: om een maximale leerefficiëntie te behalen, willen we tieners op de schoolbanken tijdens hun meest alerte uren. Scholen hebben er nu weinig aandacht voor, terwijl ze bijvoorbeeld wel oog hebben voor gezonde voeding en voldoende beweging. Nochtans is slaap minstens even cruciaal voor een goede gezondheid.
De school later laten beginnen heeft verregaande logistieke gevolgen, die weerstand oproepen bij de betrokken partijen. Scholen volgen het ritme van de samenleving, als je één radertje verandert, kan de machine helemaal vastlopen. In andere landen worden nochtans soortgelijke projecten opgestart. Zou het bij ons niet lukken? Dat zullen we nooit te weten komen als we het niet proberen. Een experiment zou hierover uitsluitsel kunnen geven. Willen we niet meer vernieuwend zijn?

Stapjes in de goede richting

Eén ding staat vast: zuiver wetenschappelijk gezien levert een later aanvangsuur niets dan voordelen op. Uit onderzoek blijkt dat de leerlingen in de betrokken scholen alerter, gemotiveerder en minder vaak afwezig waren, zich beter voelden en beter presteerden. Het risico bestond dat adolescenten het latere schooluur zouden aangrijpen om nog langer op te blijven, maar toch bleek dat ze effectief meer uren per nacht sliepen.
We kunnen nu al proberen kleine stapjes in de goede richting te zetten. Correspondent Slaap Peter Vantyghem deed een belangrijke suggestie in zijn artikel: leer jongeren over het belang van slaap. Maar laat die aanbeveling bij uitbreiding voor iedereen gelden: jong en oud, leerling, leerkracht en ouder. Daarnaast spelen ouders een grote rol in het creëren van een stabiel slaappatroon: jongeren die een vaste bedtijd opgelegd krijgen, slapen beter dan jongeren die zelf kiezen om hoe laat ze gaan slapen. Bovendien hebben ouders een voorbeeldfunctie: als ze zelf een goed slaapschema onderhouden, dan merk je dat ook in het slaapgedrag van hun kinderen. Dat is evenzeer zo voor hun mediagebruik: ouders die zelf tot laat televisie kijken of de tablet aan tafel gebruiken, kunnen moeilijk verwachten dat hun kinderen dat niet doen.
Ten slotte moeten we een goede slaaphygiëne onderhouden en mediagebruik net voor het slapengaan vermijden. Door de toegenomen mobiliteit van media wordt het voor ouders steeds moeilijker om het mediagebruik van hun kinderen in de gaten te houden, en dus is het best om smartphones en tablets uit de slaapkamer te houden, of in ieder geval het schermlicht te dimmen.
