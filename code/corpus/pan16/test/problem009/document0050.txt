China daagt Europese kenniswereld uit

Sinologen wijzen sinds vele jaren op twee belangrijke gevolgen van de ambitieuze Chinese kennisontwikkeling: Chinezen doen in toenemende mate onderzoek op basis van hun waarden en normen en leggen die, net zoals Europeanen, aan anderen op. De kennisproductie gebeurt eveneens in stijgende mate in het Chinees.
Wat is de reactie van Europa hierop? Een internationale workshop over de plaats van de studie van China in het Europese academische landschap (KU Leuven, februari 2015) bracht vier onthutsende contradicties aan het licht.
1.Europa heeft een Bologna-hervorming doorgevoerd om opleidingen te moderniseren en de studieduur te verkorten, maar hield geen rekening met taal- en cultuurstudies zoals Chinees, die een langetermijninvestering vereisen. Daardoor is de kwaliteit vaak afgenomen. Voor wie bovendien de problematiek van de Oeigoeren wil bestuderen, is Chinees nog maar een begin, want je moet minstens ook Oeigoerse en Russische bronnen kunnen raadplegen.
2. Europa investeert wel in onderzoek maar de eenzijdige nadruk op output en impact benadeelt cultuurwetenschappen. Het Horizon 2020-onderzoeksprogramma voorziet geen financiering voor studies van andere culturen, terwijl Europees onderzoek daar altijd in heeft uitgemunt.
3. China is een globale economische macht en jongeren kiezen niet langer Chinees om iets ‘exotisch’ te studeren, maar om wereldburgers te zijn. Het Europese antwoord is een vermindering van het aantal sinologiestudenten, leerstoelen sinologie en doctoraatsstudenten.
4. China richt niet alleen Confucius Instituten op, maar zendt ook studenten uit: meer dan 150.000 in Europa, van wie meer dan 3.500 in België. Zij komen niet alleen voor wetenschappen, maar ook voor Europese cultuur en zelfs voor sinologie – de meerderheid van de doctoraatsstudenten sinologie in Cambridge en Oxford zijn Chinezen. Europa biedt geen alternatief programma voor de studie van China. Jongeren die in China willen gaan studeren rekenen beter op Chinese beurzen, niet op Europese.

Elders in de wereld

In plaats van toevlucht te zoeken in een nieuwe angst voor het gele gevaar of zich op te sluiten in zelfvoldane navelstaarderij zou Europa beter proactief een ambitieus onderwijs- en onderzoeksplan ontwikkelen dat de basis legt voor wetenschappelijke uitwisseling. Dat zou kunnen bestaan uit de invoering van het Chinees als keuzevak in middelbare scholen, de vorming van onderzoekers in alle wetenschappelijke disciplines met kennis van Chinees, de aankoop van Chinese databanken voor rechtstreekse toegang tot hun kennisproductie, doctoraatsbeurzen, professionalisering van talentraining, vertaling van Chinees cultureel erfgoed in Europese talen. Dit oude pleidooi druist wel in tegen de tijdgeest, want tegenover de groeiende Chinese zelfverzekerdheid neemt de Europese interesse om in kennis over China te investeren af. In plaats van zelf financiering te voorzien om te wegen op het intellectuele debat, verkiest Europa impliciet de zelfcensuur ten aanzien van de Chinese investeerder.
Eigenlijk past Europa ook zonder die Chinese investeerder een vorm van intellectuele zelfcensuur toe: namelijk door in onderwijs en onderzoek onvoldoende aandacht te geven aan de plaats van Latijns-Amerika, Afrika, Azië en de Arabische regio op het wereldtoneel. In vele Europese universiteiten kan je perfect politieke wetenschappen of geschiedenis studeren zonder ernstige confrontatie met deze gebieden. Ook heel wat Europese kranten geloven nog steeds dat je over deze regio’s kan rapporteren zonder de kennis van de desbetreffende talen – terwijl we zelf niet aanvaarden dat buitenlandse journalisten over Vlaanderen schrijven zonder toegang tot Nederlandstalige bronnen. Om de jeugd op te leiden tot wereldburgers, moeten Europese universiteiten een ruimere regio-expertise aanbieden, zoals aan de betere universiteiten elders ter wereld, met inbegrip van de Chinese universiteiten.
Er is een bredere vertaalslag nodig, niet alleen voor China, maar voor heel wat regio’s in de wereld. Misschien kan het huidige ‘gele gevaar’ ons daarbij helpen, want sinologie gaat niet alleen over China maar over de zoektocht naar de mensheid op zich.
