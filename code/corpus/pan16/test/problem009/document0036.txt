Jonge starters verdienen lof, geen cynisme

De toon van het artikel ‘“Beloftevolle Starter” zes weken na bekroning al failliet’ (DS 20 januari) illustreert waar het in Vlaanderen fout loopt als het over ondernemerschap gaat, waarom Vlaanderen steevast onderaan de internationale rangschikkingen bengelt als het over het aantal jonge starters gaat.
Ondernemen is risico nemen. Springen, onderweg je parachute in elkaar steken en hopen dat die opengaat voor je de grond raakt. De jonge mensen achter ­Broke Bikes zijn met die can do-mentaliteit gestart. De vele lovende artikels in de pers bewijzen dat het een leuk en interessant bedrijfje was.

Leve mislukkelingen

Zijn er bij Broke Bikes fouten gemaakt? Ongetwijfeld. En als de oprichters nu geen interviews geven, dan is dat omdat ze wellicht andere zorgen aan hun hoofd hebben. Ze hebben geprobeerd iets moois te creëren. Ze hebben gedroomd en getracht die droom reëel te maken. Spijtig genoeg is het hen niet gelukt.
Vlamingen hebben het moeilijk met ondernemers. Want ondernemers steken hun kop boven het maaiveld uit en daar houden we niet van. Als ze succesvol zijn, dan zullen het wel fraudeurs zijn, als ze dromen en falen, staan Vlamingen in de rij om ze neer te sabelen.
Internationaal gezien scoort Vlaanderen slecht op gebied van ondernemerschap. Na jaren van achterlopen begint er eindelijk meer interesse te komen in het opstarten van een eigen zaak. Dit soort artikels dreigt die prille opleving weer te fnuiken. Jongeren krijgen opnieuw de boodschap om niet te dromen, om zich vooral gedeisd te houden.
Bram, Bart en Lenny van Broke Bikes, goed geprobeerd. Leer uit jullie fouten en ga er opnieuw voor.
