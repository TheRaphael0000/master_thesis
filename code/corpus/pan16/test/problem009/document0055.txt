Het is bijna gewoon geworden dat politici, politieke partijen of journalisten die het wagen kritiek te geven op Israël, de politiek van premier Ariel Sharon en zijn oorlog in Palestina, onder druk gezet worden en overstroomd worden met brieven, e-mails en telefoontjes. Dat is het werk van de  Task Force  tegen het antisemitisme en voor de verdediging van Israël in dit land. Die wordt geleid door een voormalige reservekolonel van het Israëlische leger, voor wie een aantal mensen permanent mailen, telefoneren en brieven schrijven. Soms met succes, zoals in het geval van de brochure over Israël en Palestina (zie pag. 24).
De Task Force werd opgericht toen de intifada en het nieuwe geweld in Israël en Palestina de joodse staat in de pers meer kritiek, ontluisterende foto's en morele verontwaardiging begonnen op te leveren dan men gewend was. Het was een reactie uit de rechts-conservatieve hoek van de joodse gemeenschap. Die heeft iedere vorm van kritiek op Israël van niet-joden altijd al als antisemitisme beschouwd - als ze van joden kwam, was het 'verraad'. De aanklacht tegen Sharon en het proces over Sabra en Chatila kwam daar dan nog eens bij. Plots heette het dat België voor joden onveilig was en na Frankrijk het meest antisemitische land in Europa.
Men wist al dat in de joodse gemeenschap in Londen, Antwerpen en elders de koppen bijeen waren gestoken om de stroom van kritiek in de media te stoppen. In Israël had de regering zelf daartoe pr-bureaus, schrijvers en intellectuelen ingezet. Begin januari werd daar een 'internationaal forum voor strijd tegen antisemitisme' opgericht. Sharon riep de Franse joden op om naar Israël uit te wijken. Het een en ander doet waarnemers in de Belgische joodse gemeenschap manipulaties van Sharon vermoeden.
Want niet alleen niet-joden mogen geen kritiek op die regering hebben. In de joodse gemeenschap zelf - georganiseerd in het CCOJB (CoördinatieComité van de Joodse Organisaties van België) - is de strijd open. Dat begon toen voorzitter Philippe Markiewicz op 7 februari aan de Palestijnse minister Yasser Abed Rabbo, die samen met de Israëli Yossi Beilin in Brussel voor vrede had gepleit, een felicitatiebrief van het CCOJB meegaf voor zijn vredesinspanning. Met de vraag dat ook aan Yasser Arafat mede te delen. Dat was het teken voor een opstand en de stichting van een tegenorganisatie, de  Conseil Représentatif des Juifs de Belgique , die zich onmiddellijk tot de ware vertegenwoordiger van de gemeenschap uitriep. Door hen worden nu ook joden die het vredesproces steunen tot de orde geroepen. En al wie niet pro-Sharon is, is meteen een antisemiet.
Vandaar natuurlijk de zogenaamd spectaculaire aangroei van het antisemitisme in België. Het een en ander bracht David Susskind, ex-voorzitter van het CCOJB, ertoe in de nieuwsbrief van het  Centre communautaire laic juif  een editoriaal te plegen onder de titel ' L'inquisition, ras-le-bol!' . Daarin verwijt hij de Task Force zich ondemocratisch te gedragen en alleen zichzelf te vertegenwoordigen. In Israël, schrijft hij, bestaat de vrijheid van meningsuiting en kritiek, en Israëli's maken daar grif gebruik van. En in België? 'Ideologische unanimiteit hebben wij al gekend. We hebben al gegeven...' 