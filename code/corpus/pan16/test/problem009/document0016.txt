Vietnam
 Saigon, 30 januari. -  Het Vietnamese nieuwjaar - Tet - was ook dat jaar uitbundig gevierd. De soldaten die in de Zuid-Vietnamese hoofdstad Saigon de regeringsgebouwen en ambassades moesten bewaken, lagen hun roes al uit te slapen, toen het geratel van machinegeweren zich vermengde met het geknal van het vuurwerk waarmee het Jaar van de Aap werd verwelkomd. Vermomd als feestgangers waren duizenden strijders van het Zuid-Vietnamese Bevrijdingsfront (de zogenaamde  Viet Cong ) ongemerkt Saigon binnengedrongen. Een zelfmoordcommando bestormde de Amerikaanse ambassade. Tegelijkertijd werden in het hele land bestuurlijke centra, vliegvelden en Amerikaanse bases aangevallen. Vierentwintig uur later lagen de straten van Saigon bezaaid met lijken.
Voor de Amerikanen kwam het Tet-offensief totaal onverwacht. Sinds de Fransen uit hun voormalige kolonies in Indochina waren verjaagd (1954), was Vietnam in tweeën gesplitst. In Noord-Vietnam was een communistisch regime aan de macht, in Zuid-Vietnam hadden de Amerikanen een 'marionettenregime' geïnstalleerd. Dat leidde in het zuiden tot een regelrechte burgeroorlog, waarbij de rebellen de steun kregen van Noord-Vietnam. De Amerikanen voerden hun militaire aanwezigheid in Zuid-Vietnam op en beloofden Noord-Vietnam 'terug te bombarderen naar het stenen tijdperk'. In zijn  State of the Union  van januari 1968 paaide president Lyndon Johnson zijn landgenoten met de mededeling dat het verzet van de vijand gebroken was. De Amerikanen konden rustig gaan slapen.
Niet dus. Het Tet-offensief werd weliswaar met groot militair vertoon neergeslagen, maar het betekende voor de Amerikaanse bemoeienissen in Vietnam ook het begin van het einde.
De foto die hiernaast staat afgedrukt, markeerde een omslag in de publieke opinie. Wereldwijd groeide het besef dat in Zuidoost-Azië een smerige oorlog werd uitgevochten, en toen steeds meer lijkzakken naar de VS werden teruggevlogen (alleen al tijdens het Tet-offensief sneuvelden 2500 Amerikanen), zagen de VS zich verplicht de oorlog te 'vietnamiseren'. Zeven jaar later vertrok de laatste Amerikaanse soldaat uit Vietnam.