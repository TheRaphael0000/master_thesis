N-VA doet aan complotdenken

Volgens Europarlementslid en N-VA-ondervoorzitter Sander Loones (N-VA) heeft de Europese Commissie een geheime agenda (DS 27 januari) . Ze wil meer Europa en minder fiscale concurrentie tussen de lidstaten. En dat alles ten koste van de kleinere lidstaten. Wat een calimero-reflex.
De agenda van de Commissie is helemaal niet geheim. Ze is al sinds het aantreden van Juncker-Timmermans behoorlijk duidelijk. Ze wil minder en betere regels, gericht op een efficiëntere eengemaakte markt, inclusief een gezonde fiscale concurrentie. Niet per definitie minder concurrentie dus. Van een complot waarbij de Commissie ons zomaar méér Europa door de strot wil rammen, is geen sprake.
Europa gaat pragmatisch te werk. Het bekijkt per materie welk niveau het meest geschikt is om zaken efficiënt aan te pakken. Dat heet subsidiariteit. Wie dat principe onderschrijft, kan niet anders dan aanvaarden dat Europese coördinatie of zelfs harmonisatie in bepaalde gevallen de beste oplossing is.

Transparantie als basis

Een goed voorbeeld is de aanpak van oneerlijke belastingconcurrentie. Daar bestaat nogal wat consensus over. Het is een problematiek die de EU overstijgt, getuige het actieplan van de Oeso om de negatieve effecten van belastingontwijking door multinationals aan te pakken. Dat plan wordt op dit moment door de Commissie vertaald in Europese regelgeving. Als eengemaakte markt kan en moet Europa daar nog verder in gaan en streven naar een gemeenschappelijk belastbare basis voor vennootschapsbelasting (de zogenoemde CCCTB) in alle Europese lidstaten.
Hét grote voordeel van zo’n eengemaakte belastbare basis is de verhoogde transparantie. (En laat dat nu net een basisvoorwaarde zijn voor eerlijke concurrentie en dus een goedwerkende eengemaakte markt.) Transparantie voor andere lidstaten, voor de grote bedrijven én de kleintjes. Faire fiscale concurrentie is niet alleen efficiënter voor de grote spelers, ook de kmo’s hebben recht op een eerlijk fiscaal speelveld. De meeste van die kmo’s beschikken gewoon niet over de mogelijkheid om fiscaal te shoppen in andere lidstaten.
Grote multinationals zoals AB InBev, Amazon of Coca-Cola veranderen zelf al het geweer van schouder en beginnen zo’n CCCTB te steunen. Ze kiezen eieren voor hun geld: één duidelijk systeem is voor hen interessanter dan een resem maatregelen in elke lidstaat.
Daardoor kunnen de lidstaten met open vizier strijden. Via tarifering kunnen landen perfect onderling fiscaal concurreren. Het argument van Loones dat fiscale harmonisatie onwerkbaar is door ‘nationale voorkeuren’, houdt geen steek. Een transparant systeem van bedrijfsbelasting houdt Denemarken niet tegen om voor een grote overheid of hoge(re) belastingen te kiezen. Het verplicht de lidstaten alleen om even duidelijk te zijn over de belastingbrief van hun bedrijven als over die van hun burgers.
Ik kan Loones wel volgen in zijn pleidooi om de administratieve lasten bij btw-aangiftes te verminderen. De Commissie vindt dat trouwens ook. Jammer genoeg werd haar wetgevend voorstel daarover getorpedeerd door de lidstaten.
Ik begrijp wel waarom deze vorm van Europese regelgeving de N-VA tegen de borst stuit. Het besluit om de belastbare basis voor vennootschapsbelasting te harmoniseren, past in een Europese, communautaire logica. Het is de best mogelijke oplossing voor een beter werkende interne markt. Zo’n sterk Europees economisch blok is onontbeerlijk om onze toekomstige welvaart te garanderen. Van een efficiëntere eengemaakte markt profiteren álle Europeanen, ook de Ieren, de Slovenen en zelfs de Vlamingen. Het wordt tijd dat de N-VA eens duidelijke taal spreekt over háár Europese agenda. Of is die geheim?
