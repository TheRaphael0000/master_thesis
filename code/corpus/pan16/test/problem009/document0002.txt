 Amsterdam, 10 maart. -  Een jaar eerder hadden de provo's Amsterdam al tot  magies centrum  uitgeroepen. Ze waren 'liever langharig dan kortzichtig'. Amsterdam moest een  Oranje Vrijstaat  worden.
 H et  klootjesvolk  moest worden  geprovoceerd.  Het was de tijd van de  huiskamerguerrilla : 'Wij moeten de ogen van de ouderen openen voor de obsceniteit van hun gelispel over vetkussentjes, nagelversterkers, en vrouwen die hun echtgenoot opgeilen door van margarine te veranderen.'
 A  ll you need is love , zongen de Beatles. In Amsterdam werd dat vertaald als:  liever lief . 
 M aar toen bekend raakte dat het huwelijk van de 26-jarige Nederlandse kroonprinses Beatrix in het roerige Amsterdam zou worden voltrokken en niet - zoals gebruikelijk - in de slaperige residentiestad Den Haag, sloeg de sfeer om. Beatrix' verloofde Claus von Amsberg was immers niet alleen  van Duytschen bloet,  hij had bij de  Wehrmacht  gediend en was lid geweest van de  Hitlerjugend .
 D e Tweede Wereldoorlog was toen nog niet zo lang geleden.
 D e provo's voelden zich op hun beurt geprovoceerd. Ze beloofden:  aksie!  Het gonsde van de geruchten en de meest krankzinnige plannen werden uitgebroed. Iemand stelde voor het kerkorgel te saboteren, zodat op de tonen van de psalmen lachgas de kerk zou worden ingeblazen. Een ander wilde witte muizen loslaten. Maar het mooiste plan was dat met de leeuwenmest, zoals dat beschreven is door Harry Mulisch in  Bericht aan de rattenkoning : 'Iemand had gehoord dat paarden, ook al zaten zij tot hun neus vol met tranquillizers, altijd op hol sloegen bij het ruiken van leeuwenmest, zodat de Amsterdammers vergast zouden worden op de beelden van een plotseling wegsnellende koets, Beatrix en Claus elkaar daarin angstig om de hals vallend, holderdebolder en rinkeldekink richting Duitsland.'
 H et plan ging niet door toen bleek dat de firma DAF de Gouden Koets van schijfremmen had voorzien. Er was een simpeler, ongevaarlijke, maar vooral telegenieke oplossing: rookbommen. De beelden gingen de wereld rond. En het bleef nog lang onrustig in de stad. Een zestienjarige jongen uit de provincie, die de rookbommen geleverd had, betuigde het prinsenpaar achteraf zijn spijt. Maar hij had, behalve rookbommen, ook geschiedenis gemaakt.