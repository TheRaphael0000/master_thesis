'Wim Kok smaakt en ruikt naar niets. Je zou haast zeggen dat hij in de synthetische wol van een computergestuurde tuinderskas is geteeld.' De Franse schrijver Sylvain Ephimenco, die al een kwarteeuw in Nederland woont, over de 'homo hollanditis'. 
Dat er in de Vlaamse pers met leedvermaak over de opmars van Pim Fortuyn wordt geschreven - het zou niet mogen. Maar het verbaast hem niet. 'Wat kan je anders verwachten? Ik kan me de frustratiegevoelens in Vlaanderen ten aanzien van Nederland heel goed voorstellen, al was het maar omdat ik ze zelf jarenlang heb gehad. Als Fransman werd ik onmiddellijk op één lijn gezet met Le Pen. In de ogen van weldenkende Nederlanders zijn alle Fransen nationalisten en chauvinisten.'
Vijfentwintig jaar geleden verhuisde Sylvain Ephimenco uit Aix-en-Provence naar Rotterdam. Vandaaruit verzorgde hij de berichtgeving over de Benelux voor de Parijse krant  Libération.  Eind jaren tachtig begon hij in het Nederlands te schrijven. Dat resulteerde in twee romans ( Façades  en  Blauwe Nachten ) en een aantal spraakmakende politieke pamfletten ( Hollandse kost,   Hollandse nieuwe, Open brief aan de moslims van Nederland),  waarin hij van leer trekt tegen zijn tweede vaderland. Volgende maand verschijnt  Beetje dom,  over de curieuze liefdesrelatie van het Nederlandse volk met Máxima. Ephimenco is columnist voor  NRC Handelsblad, Trouw  en  De Groene Amsterdammer. 
 In 'Hollandse nieuwe' (1997) schreef u al over de 'verbazingwekkende saaiheid' van de Paarse regering. Van Fortuyn kun je veel zeggen, maar niet dat hij saai is. Is dat de verklaring voor zijn succes? Is het zo simpel? 
 Sylvain Ephimenco:  Het is een van de verklaringen. Nederland is van oudsher een land waar de consensus stelselmatig wordt opgezocht en het conflict als de pest wordt gemeden. De Nederlanders hebben daar een mooie metafoor voor bedacht: die van het maaiveld. Als een politicus zijn toupetje boven het maaiveld uitsteekt, gaat hij eraan. Maar ik roep ook al twintig jaar dat Nederland een land van uitersten is. Zodra ergens tegen een bal wordt getrapt of water in ijs verandert, tooien al die keurige Nederlanders zich met oranje jutezakken en zetten ze peentjes, plastic klompen of tulpen op hun hoofd. Vervolgens klonteren ze samen of vormen ze lange linten die ze polonaises noemen. De kuddegeest is hier sterk ontwikkeld. Men belandt hier heel snel van het ene extreem in het andere. Decennialang is de Nederlandse geest in een korset gesnoerd - dat van het calvinisme. En nu zijn ze letterlijk van God los. Een typisch voorbeeldje: eind jaren tachtig heb ik het nog meegemaakt dat hier een krankzinnig debat werd gevoerd over de vraag of er op zondag televisiereclame mocht worden uitgezonden. Twintig jaar later zijn in Rotterdam op zondag alle winkels open, en dat leidt werkelijk tot een orgie van koopzucht: 's zondags kun je hier in de binnenstad op de koppen lopen.
Dezelfde inhaalslag zie je met de monarchie. Het Nederlandse koningshuis was altijd een buitengewoon saai instituut - grijs, dof, stoffig - met aan het hoofd daarvan een ongelooflijk conformistische mevrouw, die absoluut geen voeling heeft met een land dat zichzelf zo graag als progressief afficheert. Iemand die klaagt over het cellentekort en vindt dat de politie met peperspray moet worden toegerust. En dan krijgt ze ineens zo'n swingende Máxima op haar dak - Latijns temperament, tango, tranen, noem maar op - en die veroorzaakt zowaar een soort hysterie bij haar van oudsher calvinistische onderdanen. Ik zie parallellen tussen de populariteit van Máxima en die van Pim Fortuyn: dezelfde hang naar moderniteit, oppervlakkigheid, snelheid en swing.
 Fortuyn lijkt op de een of andere manier meer op een Frans dan op een Nederlands politicus.  
 Ephimenco:  Zijn retoriek en zijn manier van debatteren zijn heel Frans, ja. Dat grootsprakerige, dat voortdurend interrumperen, dat flamboyante - ik herken dat wel. Fortuyn is absoluut een exhibitionist. Zijn Daimler, zijn hondjes op de achterbank, zijn villa, zijn verhalen over wat hij allemaal uitspookt in  dark rooms...  Het maakt hem alleen maar populairder. De Nederlanders zijn uitgekeken op al die saaie consensuspolitici die tot nu toe de dienst hebben uitgemaakt.
 Waarvan Wim Kok voor u het archetype is? 
 Ephimenco:  Het Haagse Binnenhof wordt bevolkt door klonen van klonen van Wim Kok. Wim Kok ruikt en smaakt naar niets. Je zou haast zeggen dat hij in de synthetische wol van een computergestuurde tuinderskas is geteeld. Ik heb hem wel eens vergeleken met de boekhouder in een notariskantoor, die er zuiver en alleen is om de cijfers achter de komma te plaatsen.
 Maar het poldermodel van Wim Kok heeft toch ongekende welvaart gebracht? Die verdienste kunt u hem toch niet ontzeggen? 
 Ephimenco:  Het gaat heel erg goed met dit land, dat is waar. De Nederlanders bulken van het geld, de opties en de aandelenportefeuilles. Maar Paars heeft met name de laatste vier jaar de publieke sector verwaarloosd. Dat heeft de mensen boos gemaakt. Ze denken: hoe kan dat nou? We zwemmen in het geld, en het kabinet is alleen maar bezig geweest met het terugdringen van het financieringskort. Intussen zijn er niet genoeg leraren, niet genoeg politiemensen, niet genoeg mensen in de zorg. De files worden almaar langer en de semi-privatisering van de spoorwegen is een volslagen fiasco geworden. En dat is dus de schuld van Vadertje Kok. Kok is de hardwerkende huisvader, die het geld binnenbrengt maar verder niet naar zijn kinderen omkijkt en zich niet met hun opvoeding bemoeit. Ze zien hem eigenlijk alleen als hij op zondag het gebraad komt aansnijden.
 Dan liever een charlatan als Fortuyn? 
 Ephimenco:  Ik weet niet of Fortuyn een charlatan is. Ik volg hem al tien jaar en ik denk dat hij authentiek is in zijn krankzinnigheid. Omdat hij keer op keer over zijn eigen ego struikelt, weet je nooit wat je aan hem hebt. Hij is zo politiek correct als een groene haring op een slagroomtaart. Maar dat is nog iets anders dan: hij is gek.
 Profiteert Fortuyn van het spoor van schandalen dat Paars heeft achtergelaten? 
 Ephimenco:  Dat heeft niet echt meegespeeld, denk ik. Nederlanders zijn nogal kort van geheugen wat dat betreft. Het grofste politiek schandaal dat ik me kan herinneren, was de zaak-Lubbers in de jaren tachtig. (De toenmalige christen-democratische premier Ruud Lubbers misbruikte zijn functie voor eigen gewin - nvdr.) Maar dat heeft hem achteraf geen stemmen gekost. Nederlandse politici frauderen ook wel, maar daar heeft men in dit land de onschuldige term 'ritselaars' voor bedacht. Terwijl in Frankrijk koffers vol met geld op tafel worden gegooid, gaat het hier om de bonnetjes van Bram Peper. (De voormalige burgemeester van Rotterdam die moest opstappen omdat hij iets te royaal gedeclareerd had - nvdr.) Corruptie is niet een thema waar Fortuyn op hamert. Le Pen zegt:  ce sont tous des pourris.  Fortuyn zal politici nooit rotzakken of zakkenvullers noemen. Nee, hij vindt ze  sukkels.  Dat is in zijn ogen nog veel erger. 
 Begrijpt u de vergelijkingen tussen Fortuyn en het Vlaams Blok? 
 Ephimenco:  Die slaan nergens op. Ik ken het gedachtegoed van Filip Dewinter maar al te goed en dat staat echt mijlenver van dat van Fortuyn. Ik pas ervoor Fortuyn een racist of een fascist te noemen. Zijn politieke denkbeelden zijn slordig en confuus - ik denk dat je hem nog het best kunt typeren als een 'rechtse anarchist'. Hij heeft absoluut geen hekel aan buitenlanders.
 Maar wel aan moslims. 
 Ephimenco:  U kent zijn antwoord: 'Moslims? Ik ga met ze naar bed.' Zijn boek  Over de islamisering van onze cultuur  heeft hij geschreven, zegt hij, uit teleurstelling over zijn ervaringen met Turkse en Marokkaanse vriendjes, omdat die verdomde moslims nooit willen zoenen en alleen maar willen neuken. Bij Ivo Niehe zei hij laatst op de televisie dat hij aan het sperma van zijn  one-night-stands  kan proeven wat ze de vorige avond gegeten hebben. Ik hoor het Filip Dewinter nog niet zeggen. Fortuyn komt uit het niets. Als iemand als Jean-Marie Le Pen bij de Franse presidentsverkiezingen vijftien procent van de stemmen haalt, stoelt zijn succes op een sterke historische traditie van nationalisme, die teruggaat tot de Dreyfus-affaire en zelfs tot de Franse Revolutie. Over Jörg Haider en Filip Dewinter vallen soortgelijke verhalen te vertellen. Wil je Fortuyn in een Europese context plaatsen, dan kun je hem eigenlijk alleen vergelijken met Berlusconi. Hij heeft niet dezelfde persoonlijke macht en rijkdom als Berlusconi, maar wel dezelfde megalomanie, dezelfde autoritaire trekjes - en ik denk dat die hem uiteindelijk zuur zullen opbreken. Fortuyn deelt met Berlusconi ook zijn afkeer van de islam en zijn gevoel van superioriteit ten aanzien van andere beschavingen.
 Fortuyn brengt toch ook dezelfde boodschap als Le Pen en Dewinter? De kern van zijn verhaal is: het failliet van de multiculturele samenleving. 
 Ephimenco:  Alle populistische partijen in Europa profiteren van de ontevredenheid van een deel van de bevolking, dat alles in zijn nabije omgeving heel snel ziet veranderen. Immigratie is een universeel verschijnsel in Europa, maar ik zie toch een heel groot verschil tussen de Nederlandse aanpak en die van buurlanden als Frankrijk en België. Dat verklaart ook waarom de frustratie hier zo groot is. In de grote steden - Amsterdam, Rotterdam, Utrecht, Den Haag - is de samenstelling van de bevolking in een mum van tijd, in twintig jaar zeg maar, totaal veranderd. In Rotterdam bijvoorbeeld hebben we nu 45 procent allochtonen. (Ter vergelijking: in Antwerpen is dat minder dan 10 procent - nvdr.) In het bevolkingsregister van Den Haag is Achmed de meest voorkomende voornaam. Dat is ongekend in een land dat ook niet voorbereid was op zo'n instroom van allochtonen, omdat het - behalve Suriname - weinig koloniën had. Twintig jaar geleden was Nederland nog ontzettend blank. Er waren wat problemen met de Molukkers die hierheen gevlucht waren, maar dat ging over een groep van niet meer dan dertigduizend mensen. En toen kreeg je ineens die waanzinnige metamorfose van onze steden. De multiculturele samenleving werd aan de Nederlandse bevolking verkocht als een zegenrijke evolutie, zonder dat daar een serieus debat over is gevoerd.
 Omdat men bang was van racisme te worden beschuldigd? 
 Ephimenco:  Exact: je kon je mond niet opendoen of allerlei anti-racistische instituten stonden met de honkbalknuppel in aanslag. Er was geen enkele ruimte voor debat, en nu explodeert dat debat ineens als een kernbom. Wat ik als zeer schokkend heb ervaren, was dat Hans Janmaat (de leider van de extreem-rechtse Centrum-Democraten - nvdr.) in 1997 tot twee weken cel werd veroordeeld omdat hij had gezegd: 'Wij schaffen zodra wij de mogelijkheid hebben de multiculturele samenleving af.' Objectief gesproken is in zo'n uitspraak niets discriminerends of racistisch terug te vinden. Janmaat werd dus niet veroordeeld om wat hij gezegd had, maar om wie hij was. Kijk, onze samenleving is natuurlijk niet multicultureel, maar multi-etnisch. Ik vind het belangrijk om dat onderscheid goed te maken. Er is geen enkele reden om in een multi-etnische samenleving de dominante cultuur onderuit te halen. Doe je dat wel, dan vraag je om moeilijkheden. Er zijn in dit land politieke partijen die vinden dat vrouwelijke politieagenten een hoofddoek moeten kunnen dragen. Bij de voorbije gemeenteraadsverkiezingen is in Rotterdam op instigatie van GroenLinks in een moskee gestemd - dat is toch een krankzinnige provocatie? Nog een voorbeeld: als je in Nederland naar de dokter gaat, heb je van overheidswege recht op een 'zorgconsulent'. In de praktijk is dat bijna altijd een tolk. Dat betekent dus dat je de taal niet meer hoeft te leren. Op die manier wordt het onmogelijk mensen nog rond bepaalde waarden te verenigen en evolueer je langzamerhand naar een soort apartheidsmodel. Ik ben absoluut geen aanhanger van Fortuyn, ik vind hem een harteloze man, maar het is zijn verdienste dat hij het debat heeft aangezwengeld. Op het moment dat hij weer zal verdwijnen, zal hij voorgoed de mentaliteit en de benadering van de politiek veranderd hebben.
 Hoe ver ziet u hem komen bij de parlementsverkiezingen? 
 Ephimenco:  We krijgen een veldslag van een ongekende portee en intensiteit. Hij staat nu in de peilingen op 27 kamerzetels (op een totaal van 150 - nvdr.) en als hij geen  faux pas  meer maakt, verwacht ik dat hij nog een procentje of twee zal stijgen. Dan wordt hij onherroepelijk de grootste partij. En dan is een rechts vierpartijenkabinet - met Fortuyn, Leefbaar Nederland, VVD en CDA - niet uitgesloten.
 Fortuyn is ook bij jongeren populair. Haken die niet af, nu hij in zijn boek 'De puinhopen van acht jaar Paars' voorstelt om voor alle jongeren een dienstplicht van twee jaar in te voeren? 
 Ephimenco:  Welnee. Je moet maar eens op internet een paar jongerensites bezoeken. De teneur is toch: met Fortuyn kan je lachen. De mensen die op Fortuyn stemmen denken tegelijkertijd: hij komt toch niet aan de macht.
 Wordt hij ooit premier? 
 Ephimenco:  Toen hij een paar maanden geleden zei dat hij premier zou worden, heb ik in een column geschreven dat hij rijp was voor een dwangbuis. Als hij ooit premier wil worden, zal het nu moeten gebeuren. Hij is - politiek gesproken - nu nog een onbeschreven blad. Maar hij zal binnen de kortste keren zoveel onzin uithalen dat hij zichzelf diskwalificeert. Ik verwacht dat hij even plots zal verdwijnen als hij gekomen is.