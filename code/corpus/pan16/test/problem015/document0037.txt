Την αποδοχή του 80% της κοινής γνώμης, απολαμβάνει άμα τη εμφανίσει του ο Λουκάς Παπαδήμος, όπως μαρτυρά δημοσκόπηση της Metron Analysis που έγινε αποκλειστικά  για το protagon.gr. Η έρευνα πραγματοποιήθηκε αμέσως μετά την ορκωμοσία της νέας κυβέρνησης. Σήμερα παρουσιάζουμε το πρώτο μέρος της έρευνας με τις απαντήσεις σχετικά με την αποδοχή του νέου πρωθυπουργού και τη Δευτέρα 14/11, θα παρουσιάσουμε  το δεύτερο μέρος της δημοσκόπησης με απαντήσεις σχετικές με το κομματικό σύστημα και την πρόθεση ψήφου.
 
Η μεταβατική Κυβέρνηση συνεργασίας
Σίγουρα κάτι ξεχωριστό συνέβη στην ελληνική πολιτική σκηνή αυτές τις μέρες. Κάτι ξεχωριστό που μπορεί να ιχνηλατηθεί σε τρεις κρίσιμες θεματικές περιοχές:
Την κοινωνική αποδοχή της νέας μεταβατικής κυβέρνησης συνεργασίας. Η παράμετρος αυτή είναι αναγκαία συνθήκη (όχι και ικανή βέβαια) για το ξεπέρασμα της κρίσης.
Τις προτεραιότητες της νέας διακυβέρνησης και παράλληλα της υποστήριξης ή όχι των στρατηγικών πολιτικών επιλογών της χώρας.
Την επίπτωση που μπορεί να έχει η κυβερνητική μεταβολή στην ανάπτυξη μιας νέας πολιτικής κουλτούρας και κυρίως την επίπτωση στο κομματικό σύστημα της χώρας.
H κοινωνική αποδοχή της νέαςκΚυβέρνησης
Ο κ. Παπαδήμος ξεκινά την Πρωθυπουργία του με ποσοστά αποδοχής που θα «ζήλευαν» ακόμη και εκλεγμένοι πρωθυπουργοί (78% θετική γνώμη και μόλις 15% αρνητική). Πολιτικά, η υποστήριξη στο πρόσωπο του είναι διακομματική (89% στους ψηφοφόρους Πασόκ, 81% στους ψηφοφόρους ΝΔ και 62% στους ψηφοφόρους των λοιπών κομμάτων). Ειδικά σε όσους αυτοτοποθετούνται στην Κεντροδεξιά και την Κεντροαριστερά σημειώνει ποσοστά θετικής γνώμης (93% και 87%) που μόνο ο Κωστής Στεφανόπουλος (και αυτός ως Πρόεδρος της Δημοκρατίας) έχει καταγράψει στο παρελθόν. Κοινωνικά, η αποδοχή του κ. Παπαδήμου εκτινάσσεται κυριολεκτικά στα πιο αδύναμα κοινωνικά στρώματα (93% στους γεωργούς/κτηνοτρόφους, 90% στους συνταξιούχους) τα οποία είναι και τα πλέον επισφαλή και αδύναμα μπροστά στο ενδεχόμενο της κατάρρευσης της χώρας.
Ωστόσο, η αποδοχή της νέας κυβέρνησης υπό τον κ. Παπαδήμο, αν συγκεντρώνει επίσης πλειοψηφικά ποσοστά αποδοχής (55% θεωρούν ότι είναι θετική εξέλιξη για τη χώρα και μόλις 13% αρνητική) υπολείπεται κατά πολύ της προσωπικής αποδοχής του ιδίου. Η απόσταση των 23 ποσοστιαίων μονάδων σταδιακά θα καλυφθεί. Το ερώτημα είναι αν θα καλυφθεί με μείωση της αποδοχής του κ. Παπαδήμου ή με άνοδο της αποδοχής της νέας Κυβέρνησης. Ήδη, όσοι τοποθετούνται στην Αριστερά φαίνονται τριχοτομημένοι (34% υπέρ,  31% κατά και 30% ουδέτεροι). Ειδικά οι ψηφοφόροι του ΚΚΕ τοποθετούνται αρνητικά απέναντι στη νέα κυβέρνηση με (48% κατά και μόλις 23% υπέρ).

Ωστόσο η νέα κυβέρνηση ξεκινά με πάρα πολύ θετικές κοινωνικές προϋποθέσεις. Είναι γνωστό ότι η πολιτική εμπιστοσύνη (political trust) είναι η πιο σημαντική προϋπόθεση για να μπορέσει μια κυβέρνηση να επιτύχει στο έργο της και εν προκειμένω, το 60% των ερωτώμενων δήλωσαν ότι νοιώθουν τώρα περισσότερη εμπιστοσύνη για την κυβέρνηση και μόλις το 18% λιγότερη.
Επιπλέον, περίπου σε ίδια επίπεδα (58%) κινείται το ποσοστό και όσων νοιώθουν τώρα περισσότερο αισιόδοξοι για το μέλλον της χώρας.
Οι προτεραιότητες της διακυβέρνησης

Όμως, δεν είναι μόνο το κλίμα αποδοχής και αισιοδοξίας που αλλάζει τα δεδομένα της εσωτερικής διακυβέρνησης. Είναι και η μετατόπιση των κοινωνικών προτεραιοτήτων, απόρροια, κατά τη γνώμη του γράφοντος, των οριακών στιγμών διακινδύνευσης που έζησε η χώρα τις τελευταίες δύο εβδομάδες σε ότι αφορά στη στρατηγική θέση της χώρας εντός της Ευρωζώνης (την οποία υποστηρίζει το 85% του Ελληνικού λαού).

Ενώ η απόρριψη του μνημονίου και των συμφωνιών δανεισμού (με τα μέτρα που πάρθηκαν ώστε να εξυπηρετούνται αυτές οι συμφωνίες) οδήγησαν τη λαϊκή αντίδραση ακόμη και σε ακραίες μορφές δράσης (πχ. παρελάσεις 28ης Οκτωβρίου) σήμερα η προτεραιότητα της νέας διακυβέρνησης θεωρείται ότι πρέπει να είναι η παραμονή της χώρας στο Ευρώ και να αντιμετωπιστεί η κρίση χρέους (54%) ενώ αντίθετα όσοι πιστεύουν ότι προτεραιότητα της νέας διακυβέρνησης πρέπει να είναι «η αναπλήρωση των οικονομιών απωλειών» περιορίζεται στο 41%. Και αυτό παρά το γεγονός ότι δύο στους τρεις (65%) δηλώνουν ότι είχαν μέχρι σήμερα μεγάλες οικονομικές απώλειες και επιπλέον 29% μικρές οικονομικές απώλειες (σύνολο 94%).
Κοινωνική αποδοχή πρώτα του νέου Πρωθυπουργού, στη συνέχεια της Κυβέρνησης του και επιπλέον έστω και μερική αναθεώρηση των κοινωνικών προτεραιοτήτων, είναι η κοινωνική «προίκα» για τη νέα Κυβέρνηση.

Όμως δεν πρέπει να ξεχνάμε ότι αυτή η Κυβέρνηση δεν είναι εκλεγμένη και η Δημοκρατία δεν μπορεί να πάει πολύ μακριά αν ένας από τους βασικούς της πυλώνες (το πολιτικό σύστημα και ειδικότερα το κομματικό σύστημα) βρίσκεται σε κρίση.
Με αυτό το θέμα όμως θα ασχοληθούμε στο αυριανό μας σημείωμα.