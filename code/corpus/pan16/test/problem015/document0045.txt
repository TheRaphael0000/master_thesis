Το Grand Hyatt είναι ένα πεντάστερο ξενοδοχείο κοντά στη διάσημη, πλέον, ανά τον κόσμο πλατεία Ταξίμ της Κωνσταντινούπολης, πεδίο αντιπαράθεσης μεταξύ των αντιπάλων του Ταγίπ Ερντογάν και της τουρκικής Αστυνομίας.

Ο Μάκης Βορίδης από το περασμένο Σάββατο βρίσκεται εκεί, μαζί με μια ομάδα μελών του ελληνικού Κοινοβουλίου που συμμετέχουν στην κοινοβουλευτική του ΟΑΣΕ. Την ώρα που τα μέσα ενημέρωσης στην Ελλάδα έκαναν κεντρικό θέμα τις δηλώσεις του για τον Ανδρέα Παπανδρέου, ο κοινοβουλευτικός εκπρόσωπος της Νέας Δημοκρατίας περιδιάβαινε τους δρόμους της Πόλης και επισκεπτόταν την Αγία Σοφία.

Ο κ. Βορίδης είναι ένας ευφυής άνθρωπος. Με τη Νέα Δημοκρατία δεν είχε καμιά απολύτως σχέση από τα πρώτα χρόνια που ανακατεύτηκε με την πολιτική, εκεί στην ταραγμένη δεκαετία του ΄80. Το αντίθετο, μάλιστα. Κάποια στιγμή όμως είδε πως το μέλλον του σε ακροδεξιά σχήματα και στη συνέχεια στον Λαϊκό Ορθόδοξο Συναγερμό του Γιώργου Καρατζαφέρη δεν προδιαγραφόταν λαμπρό.

Καιρό πριν κάνει το άλμα προς το σημερινό του κόμμα όλη η πολιτικοδημοσιογραφική πιάτσα βούιζε πως το ΄χε αποφασίσει κι απλώς περίμενε τον κατάλληλο χρόνο. Οι παλινωδίες Καρατζαφέρη του έδωσαν την αφορμή να προσχωρήσει στη Νέα Δημοκρατία. Όταν ο Αντώνης Σαμαράς έγινε πρωθυπουργός, τον έχρισε κοινοβουλευτικό εκπρόσωπο. Για όσους δεν γνωρίζουν, κοινοβουλευτικός εκπρόσωπος είναι αυτός που αντικαθιστά τον αρχηγό στην Βουλή όταν εκείνος απουσιάζει. Μεγάλη δουλειά για έναν "νεοφώτιστο".
Ο κ. Βορίδης στον χρόνο αυτό απέδειξε, και με το παραπάνω, ότι πέτυχε απόλυτα στο ρόλο του. Καλός ρήτορας, αρκούντως Δεξιός, μαχητικός κι εύστροφος. Η δικηγορία τον βοήθησε πολύ σε αυτό.
Το πιο σημαντικό του πρόβλημα στην πορεία του ήταν -και είναι- το παρελθόν του. Η φωτογραφία με το τσεκούρι, η συμμετοχή του σε ακροδεξιά σχήματα, οι επιθέσεις του εναντίον του Κωνσταντίνου Καραμανλή (του ιδρυτή της Ν.Δ.) και του Καραμανλισμού.
Όταν ο νεότερος Καραμανλής αποχώρησε από την ηγεσία του κόμματος δεν είχε πλέον μπροστά του ούτε αυτό το τελευταίο εμπόδιο. (Άλλωστε, πολλοί λένε πώς ο πρώην πρωθυπουργός μάλλον τον εκτιμούσε για τις ικανότητές του και τη ρητορική του).

Στις εκλογές του 2012 κατέβηκε με τη ΝΔ στην Περιφέρεια Αττικής και ήρθε πρώτος, με διαφορά. Υπουργός δεν έγινε ούτε πέρσι, ούτε στον τελευταίο ανασχηματισμό. Έτσι, στα 49 του χρόνια φαίνεται να σκέφτεται πλέον σοβαρά το επόμενο βήμα του. Και αυτό που προφανώς θέλει περισσότερο είναι να γίνει αγαπητός στους ψηφοφόρους του σημερινού του κόμματος, επενδύοντας στο μέλλον.

Σε αυτό το σκληροπυρηνικό κομμάτι Νεοδημοκρατών που μεγάλωσαν μαθαίνοντας να μισούν τον Ανδρέα Παπανδρέου και ό,τι αυτός εξέφραζε, η επίθεση που έκανε εναντίον του ήταν μια εξαιρετική παρακαταθήκη για το μέλλον.
Στο περιθώριο του Συνεδρίου η μεγάλη πλειοψηφία των παρόντων έλεγε "καλά τα είπε ο Μάκης". Ακόμα κι εκείνοι που τον αποδοκίμασαν δεν το έκαναν για την ουσία όσων είπε, αλλά για τη συγκυρία που επέλεξε να το κάνει.
Στο επιτελείο Σαμαρά μάλλον δεν πολυχάρηκαν. Δεν είναι λίγο πράγμα πως μετά από τρεις μέρες Συνεδρίου τα μόνα που έμειναν προς συζήτηση ήταν ο Βορίδης και η γαστρεντερίτιδα του πρωθυπουργού.
Το γεγονός ότι τον αποδοκίμασε -εμμέσως- ακόμα και ο προαιώνιος αντίπαλος του Ανδρέα, ο Κωνσταντίνος Μητσοτάκης μάλλον δεν πρέπει να στεναχώρησε ιδιαίτερα τον κ. Βορίδη. Ο επίτιμος πρόεδρος της ΝΔ δεν είναι και το πλέον αγαπητό πρόσωπο σε ένα μεγάλο κομμάτι της βάσης που έχει απομείνει στη Νέα Δημοκρατία. Όσο για την επίθεση που του έκανε ο Γιώργος Παπανδρέου, δεν πρέπει να την είχε δει ούτε στα πιο γλυκά όνειρά του.
Ο κ. Βορίδης, με όσα είπε για τον ιδρυτή του ΠΑΣΟΚ, και μάλιστα με το πάθος του "νεοφώτιστου" σε ένα κόμμα, προκάλεσε αυτό ακριβώς που ο ίδιος υπολόγιζε πως θα γινόταν. Τώρα, προφανώς, απολαμβάνει από την όμορφη Κωνσταντινούπολη τη δημοσιότητα που του προσέφερε. Κι ονειρεύεται όσα ενδεχομένως θεωρεί πως έρχονται στο μέλλον γι' αυτόν. Γιατί όχι, ακόμα και την ηγεσία του κόμματος που μέχρι πριν από δυο χρόνια, ως βουλευτής του ΛΑΟΣ, υπήρξε αντίπαλός του. Άλλωστε στην πολιτική ζωή της Ελλάδας, ειδικά τα τελευταία χρόνια, έχουμε δει πολύ πιο αξιοπερίεργα.
Το ερώτημα είναι, αν και εφόσον φτάσει εκείνη η στιγμή, πόσο μεγάλο θα είναι το κομμάτι όσων θα εκστασιάζονται με επιθέσεις σε πρωταγωνιστές της πολιτικής ζωής που όμως έχουν εγκαταλείψει τα εγκόσμια πριν από πολλά-πολλά χρόνια. Σε ποια και, κυρίως, σε... πόση Νέα Δημοκρατία θα διεκδικήσει να γίνει αρχηγός.

Εκεί στην Κωνσταντινούπολη που θα βρίσκεται αυτή την εβδομάδα με θέα τον Κεράτιο και την Αγία Σοφία, ίσως το ξανασκεφτεί. Μαζί με τη λαϊκή ρήση γι' αυτούς που βιάζονται πολύ και, λίγο πριν από το τέλος, σκοντάφτουν...