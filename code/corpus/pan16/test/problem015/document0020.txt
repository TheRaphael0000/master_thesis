Κυριακή, δεύτερη ημέρα χτες της Εθνικής Συνδιάσκεψης του ΠΑΣΟΚ, λίγο μετά τις δέκα και μισή. Σε σχέση με το Σάββατο, η μια ώρα καθυστέρηση στην έναρξη των εργασιών είναι εξαιρετική εξέλιξη. Στην αίθουσα, λιγότερα από ογδόντα μέλη του Κινήματος. Μεταξύ αυτών, οι Θ. Πάγκαλος, Ν. Σηφουνάκης, Π. Ευθυμίου, Κ. Σκανδαλίδης, Γ. Δριβελέγκας και ο Π. Μπεγλίτης, ο οποίος παρακολουθούσε από νωρίς το πρωί, και τις δύο ημέρες τις εργασίες. Στην αίθουσα, αλλά και έξω από αυτή, οι αστυνομικοί περισσότεροι από τα μέλη του ΠΑΣΟΚ. Ακολουθούν και άλλες ομιλίες, όταν στις 12:15 ο Ευ. Βενιζέλος μπαίνει στην αίθουσα.
Οι πέντε συνοδοί της ασφάλειάς του, εμφανέστατα αγχωμένοι. Τα μέλη του ΠΑΣΟΚ χειροκροτούν. Ο υπ. Οικονομικών ασπάζεται με τον Γ. Παναγιωτακόπουλο, ο οποίος χτες στην ομιλία του χαρακτήρισε τον Λ. Παπαδήμο, Πρωθυπουργό χωρίς νομιμοποίηση και εγκάθετο των αγορών και των τραπεζών. Δεν περνούν είκοσι λεπτά και ο Ευ. Βενιζέλος αποχωρεί από την αίθουσα. Στις δύο παρά δέκα το μεσημέρι, με τη μισή αίθουσα γεμάτη, τα μέλη της Εθνικής Συνδιάκεψης ψηφίζουν ομόφωνα τον απολογισμό και τις εισηγήσεις του Γ. Παπανδρέου και του Πολ. Συμβουλίου. 
Στις τρείς, ο Μ. Καρχιμάκης ανακοινώνει τη σύνθεση του προεδρείου για το Εθνικό Συμβούλιο. Ο Γ. Ανωμερίτης, πρόεδρος της επιτροπής Καταστατικού και Πιστοποίησης του ΠΑΣΟΚ (ΕΠΑΚ), αρχίζει και αναπτύσσει το σκεπτικό της απόφασης. Είναι προφανές, πως η πιστοποίηση δεν είναι θετική για τον Χρ. Παπουτσή. Ο Μιχ. Ανωμερίτης επικαλείται άρθρα του Καταστατικού, (συλλογή υπογραφών και όχι μόνο), και στο τέλος ανακοινώνει πως μόνο η υποψηφιότητα Βενιζέλου εγκρίνεται. Κάποια μέλη του Εθν. Συμβουλίου αντιδρούν έντονα. Μαζί τους και ο Στ. Τζουμάκας, που αναρωτιέται γιατί δεν συζητήθηκε στο ΕΠΑΚ και η δική του υποψηφιότητα.
Τον λόγο παίρνει ο Χρ. Παπουτσής. Πρώτα, επισημαίνει πως στο επόμενο Συνέδριο του ΠΑΣΟΚ θα προτείνει  αλλαγές στη διαδικασία εκλογής Προέδρου. Στη συνέχεια, χαρακτηρίζει την απόφαση για την μη έγκριση της υποψηφιότητας του ως τεχνητό offside.  Στο τέλος προσθέτει, πως παραμένει στο ΠΑΣΟΚ και δεν θα φύγει, όπως το σκέφτονται πολλοί ή όπως το έχουν ήδη αποφασίσει κάποιοι άλλοι. Ο Στ. Τζουμάκας παίρνει το λόγο. Δηλώνει απορία για τη συμπεριφορά του Μιχ. Ανωμερίτη, παλιό του φίλο του από τη Νομική. Αναρωτιέται επίσης για ποιούς λόγους δεν συζητήθηκε στο ΕΠΑΚ η δική του υποψηφιότητα.
Ο Γ. Ανωμερίτης, επανέρχεται στο βήμα και γρήγορα ξεκαθαρίζει την παρεξήγηση με τον Στ. Τζουμάκα. Απαντά επίσης στον Χρ. Παπουτσή, πως η απόφαση του ΕΠΑΚ έχει να κάνει αυστηρά και μόνο με το Καταστατικό. Μέλη του Εθνικού Συμβουλίου του ΠΑΣΟΚ ζητούν το λόγο επί της διαδικασίας.  Αναλόγως θέσης και τάσης, όλοι επικαλούνται το Καταστατικό αλλά με διαφορετικό τρόπο. Οι μεν υποστηρίζουν πως είναι απαράβατο, οι δε υποστηρίζουν πως κατά καιρούς έχει γίνει λάστιχο. Στο τέλος, η απόφαση τίθεται στην κρίση των μελών. Περί τα δέκα χέρια σηκώνονται για τον Χρ. Παπουτσή, και άλλα τρία για τον Στ. Τζουμάκα.  Η συνεδρίαση τελειώνει. Αυτή τη φορά, σε αντίθεση με το Σάββατο των χειροκροτημάτων και του ενθουσιασμού, ούτε χειροκροτήματα ούτε λαμπερά χαμόγελα. Μόνο έντονες συζητήσεις, σκεφτικά ή κατηφή πρόσωπα. Το Καταστατικό είναι σαφές, ακούω από έναν κύριο στην έξοδο. Μπορεί, του απαντά ένας άλλος, να δούμε όμως πόσοι θα ψηφίσουν την επόμενη Κυριακή.
 