Το προσέξατε; Κάποιοι προσπαθούν να μας πείσουν πόσο κακιά υπουργός είναι η Τίνα Μπιρμπίλη. Ο λόγος; Έχει εμμονή με το περιβάλλον και δεν ακούει τις φωνές των τοπικών βουλευτών! Αυτά δηλαδή που σε κανονικές συνθήκες εκθειάζουμε σε ένα πολιτικό, στην περίπτωση της Μπιρμπίλη παρουσιάζονται από κάποιους ως μειονεκτήματα. Τελευταία αφορμή, το νομοσχέδιο για τις προστατευόμενες περιοχές NATURA. Δεν θα σας κουράσω με λεπτομέρειες αλλά δείτε πώς έχει η ιστορία. Η υπουργός Περιβάλλοντος αποφάσισε επιτέλους να περιορίσει την οικοδομική δραστηριότητα στις προστατευόμενες περιοχές. Και έθεσε ως προϋπόθεση ότι για να χτίσει κάποιος σε αυτές τις προστατευόμενες περιοχές που είναι βέβαια εκτός σχεδίου, πρέπει να έχει 10 στρέμματα. Ορισμένοι τοπικοί βουλευτές του ΠΑΣΟΚ, πιστοί στο δόγμα «όλα τσιμέντο να γίνουν», εκνευρίστηκαν με την υπουργό και άρχισαν το αντάρτικο.

Στο πλευρό τους βρέθηκαν βουλευτές της Νέας Δημοκρατίας και του ΛΑΟΣ αλλά και ορισμένοι  αριστεροί! Μπορεί το σύνθημα να λέει «το περιβάλλον είναι πάνω από τα κέρδη» αλλά ο ΣΥΡΙΖΑ έχει επιφυλάξεις («διότι, παρά τις καλές στιγμές του κειμένου πρακτικά είναι ανεφάρμοστο») και το ΚΚΕ διαφωνεί («διότι πέφτει κατακόρυφα η τιμή των μικρών ιδιοκτησιών»)! Και έμεινε μόνο το δειλό «ναι» της Δημοκρατικής Αριστεράς και των Οικολόγων Πρασίνων. Μπροστά στο γενικευμένο κοινοβουλευτικό αντάρτικο υπέρ του τσιμέντου, η Μπιρμπίλη αποφάσισε να βάλει (λίγο) νερό στο κρασί της και ανακοίνωσε ότι όσοι κατέχουν μέχρι σήμερα 4 στρέμματα θα μπορούν να τα «αξιοποιήσουν» αλλά μετά την ψήφιση του νομοσχεδίου δεν θα μπορεί κάποιος να κόβει εκτάσεις, να πουλάει οικόπεδα και να χτίζει αν δεν είναι τουλάχιστον 10 στρέμματα (μιλάμε πάντα για τις προστατευόμενες περιοχές NATURA και για εκτός σχεδίου δόμηση).
Οι βουλευτές όμως δεν ικανοποιήθηκαν ούτε με αυτό και παραμένουν στα (τσιμεντένια) χαρακώματα έχοντας στο πλευρό τους και κάποιους δημοσιογράφους. «Μα σε αυτή την περίοδο της κρίσης το περιβάλλον θα σκεφτούμε» είναι εν συντομία η άποψη τους. «Αντί να δίνουμε κίνητρα στην οικοδομή, βάζουμε περιορισμούς για να σώσουμε δυο λιμνούλες και τρεις χελώνες»; «Μα τόσο ξεροκέφαλη είναι αυτή η Τίνα»; «Είναι δυνατόν να μην νοιάζεται για το πολιτικό κόστος σε μια τόσο κρίσιμη στιγμή για το ΠΑΣΟΚ»; «Όσα δεν έγιναν 50 χρόνια θα γίνουν φέτος, τη χρονιά της κρίσης»; Εν ολίγοις όλο το παλαιοκομματικό οπλοστάσιο και όλοι οι δημοσιογραφικοί λαϊκισμοί έχουν επιστρατευθεί μήπως και φοβηθεί η Μπιρμπίλη. Παράλληλα από τα «Μέσα» έχουν εξαφανιστεί οι απόψεις των επαϊόντων. Ίσως γιατί όλες οι μεγάλες οργανώσεις  (WWF Ελλάς, Greenpeace, Αρκτούρος, Αρχέλων, Ελληνική Ορνιθολογική Εταιρεία, Ελληνική Εταιρεία Περιβάλλοντος και Πολιτισμού, Ελληνική Εταιρεία Προστασίας της Φύσης, MOm, Καλλιστώ και Δίκτυο Μεσόγειος SOS) τάσσονται στο πλευρό της Μπιρμπίλη και την καλούν να μην υποχωρήσει. Το τι θα πράξει τελικά η υπουργός Περιβάλλοντος, είναι άγνωστο.

Μπορεί να επιμείνει στην προστασία των περιοχών NATURA, μπορεί και όχι. Μπορεί να νικήσει ή να γράψει ιστορία (σαν τον Αντώνη Τρίτση) και να φύγει. Μπορεί επίσης ο Γιώργος Παπανδρέου να αισθανθεί ότι οι μικρές (;) υποχωρήσεις στις παλιές ιδέες δεν βοηθούν και να ζητήσει από τους βουλευτές του να μαζευτούν. Ό,τι και αν συμβεί στη Βουλή, στην κοινωνία χάθηκε μια ευκαιρία. «Η κοινωνία των πολιτών» δεν έδωσε ούτε αυτή τη μάχη. Στην επόμενη ίσως να μην κληθεί καν. Το κόμμα του τσιμέντου μπορεί να τα έχει σκεπάσει όλα.