Το δοκιμάσαμε ήδη στο πετσί μας - δηλαδή το δοκίμασε τις τελευταίες μέρες η Κυβέρνηση Σαμαρά/Στουρνάρα για λογαριασμό μας: οι κεντρικές Ευρωπαϊκές χώρες, οι καθοριστικές της πορείας της «Ευρώπης», από κοντά και οι θεσμικοί μηχανισμοί της ΕΕ, ζουν με την σκιά των Ευρωεκλογών πάνω τους. Με την σκιά του (πάντα χαμηλού) επιπέδου συμμετοχής, που κάθε φορά ανοίγει πάλι τον κύκλο αμφιβολίας για την δημοκρατική νομιμοποίηση του Ευρωπαϊκού εγχειρήματος. Με την σκιά των αποτελεσμάτων της κάλπης του Μαΐου 2014, σε κάθε χώρα (από Γερμανία και Εναλλακτικούς μέχρι Γαλλία και Εθνικό Μέτωπο) και μάλιστα με την ποιοτική επιδείνωση της αντι-Ευρωπαϊκής ψήφου. Με την σκιά της παρουσίας δυναμικού αντι-Ευρωπαϊκού μπλοκ στο επόμενο Ευρωκοινοβούλιο.
Το European Social Survey, που διασυνδέει ερευνητικά ινστιτούτα ανά την Ευρώπη, καταλήγει σε κάτι αυτονόητο όσο και φοβιστικό: η κατακόρυφα ανερχόμενη ανεργία, το άγχος και η ανασφάλεια υποσκάπτουν συνολικά την αξιοπιστία της πολιτικής. «Τα γενικά επίπεδα πολιτικής εμπιστοσύνης και της ικανοποίησης με την δημοκρατία σημειώνουν πτώση ανά την Ευρώπη, όμως οι διαφορές μεταξύ χωρών είναι σημαντικές. Το φαινόμενο είναι σημαντικό σε Μεγ. Βρετανία, Βέλγιο, Δανία και Φινλανδία, πολύ αξιοσημείωτο σε Γαλλία, Ιρλανδία, Σλοβενία και Ισπανία και έχει χτυπήσει συναγερμό (truly alarming proportions) στην Ελλάδα». Φαινόμενα όπως η πρωτιά της Μαρίν Λεπέν στην Γαλλία, η ανάδυση του αντισυστημικού Μπέππα Γκρίλλο στην Ιταλία ή η ευθεία νέο-ναζιστική υπογραφή της Χρυσής Αυγής στην Ελλάδα σοκάρουν. Αλλά το σοκ δεν αρκεί. Ούτε αρκούν οι σεμνοπρεπείς δηλώσεις τύπου Μπαρρόζο, ότι οι πολιτικές λιτότητας «αγγίζουν τα όρια της πολιτικής και κοινωνικής αποδοχής» και, στην τωρινή μορφή τους «καθίστανται μη βιώσιμη επιλογή». Διότι, την ίδια στιγμή που στην Ισπανία οι άνθρωποι που δήλωναν ότι «δεν εμπιστεύονται την Ευρωπαϊκή ΄Ενωση» φθάνουν το 72% (έναντι του 23% προ 5ετίας), στην δε παραδοσιακά φιλοΕυρωπαϊκή Ιταλία το 53% (έναντι του 28%), στην ίδια την Γερμανία οι αρνητικοί έναντι της «Ευρώπης» διαμορφώνονταν σε 59% (έναντι 36%), στη Γαλλία που βρίσκεται πάντα στην μέση είναι 59% (έναντι 41%).
Πρώτος σταθμός λοιπόν: Δεν θέλει πολλή σοφία, να καταλάβει κανείς γιατί και πώς όλες οι «υποσχέσεις» (γνήσιες ή υποθετικές, ειλικρινείς ή τζούφιες) για επίλυση των Ελληνικών προβλημάτων, τώρα τείνουν να πάνε γι` αργότερα - για «μετά». Να καταγράψουμε όμως κι έναν ενδιαφέροντα δεύτερο σταθμό: η «Ευρώπη» - και μάλιστα με πρωτοβουλία της Επιτροπής Περιφερειών, αλλά με την συνεργασία των υπόλοιπων κοινοτικών θεσμών, ιδίως του Ευρωπαϊκού Κοινοβουλίου, οργάνωσε πρόσφατα στις Βρυξέλλες - 16/17 Οκτωβρίου - μια στοχευμένη συνάντηση (EuroPCom) για την Δημόσια Επικοινωνία στην Ευρωπη. Με τον διαφανή τίτλο (S)electing Europe, επεδίωξε να δει πώς οι επερχόμενες Ευρωεκλογές θα μπορούσαν/θαταν καλό/θάπρεπε να λειτουργήσουν ως μια (νέα; πρόσθετη; διαφορετική;) ευκαιρία ευαισθητοποίησης της κοινής γνώμης/των ψηφοφόρων γύρω από την ουσία των πολιτικών επιλογών της «Ευρώπης».
Καλύπτοντας τα ζητήματα πιο τεχνικά, όπως της e-επικοινωνίας ή πάλι της αξιολόγησης των δημοσκοπήσεων, αλλά και σαφώς πιο πολιτικά (πώς προσεγγίζεται η κοινωνική διάσταση; μπορεί οι Ευρωπαϊκές εκλογές να έχουν περιφερειακό/τοπικό χαρακτήρα; τι περιεχόμενο και τι επικοινωνία για τις προεκλογικές καμπάνιες;) η EuroPCom 2013 άνοιξε τουλάχιστον μέτωπα προβληματισμού. Χωρίς πολλές υποσχέσεις, γιατί η Ευρωκρίση εμπιστοσύνης είναι βαθύ κύμα που δεν ανατρέπεται, ούτε καν επηρεάζεται τόσο απλά, πάντως έδειξε ότι η «Ευρώπη» κρατά τα μάτια ανοιχτά. Και δεν (αυτό)περιορίζεται στην αλληλοεπιβράβευση των ελίτ και την τεχνοκρατική συζήτηση όπως μέχρι πριν λίγο - δυσάρεστα λίγο - καιρό. Χρήσιμο.
Ελληνική συμμετοχή: Περιορισμένη. Πάντως από τους 80 εισηγητές, δυο ελληνικά ονόματα. Της Άννυς Ποδηματά, Αντιπροέδρου του Ευρωκοινοβουλίου για θέματα media και επικοινωνίας. Και του Λευτέρη Κουσούλη.