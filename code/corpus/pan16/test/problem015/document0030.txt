Στην παρουσίαση του προγράμματος της ελληνικής Προεδρίας του Συμβουλίου της Ε.Ε. στο Στρασβούργο, ο πρωθυπουργός κ. Σαμαράς είπε αναμφισβήτητα την ατάκα της χρονιάς - μέχρι τώρα...
Το πρωί της Τετάρτης, ενώπιον του Ευρωπαϊκού Κοινοβουλίου, ο Αντώνης Σαμαράς φάνηκε πολύ καλά διαβασμένος και, βάσει των όσων είπε, πρέπει να έπεισε αρκετούς. Έθεσε τις προτεραιότητες της Προεδρίας, μίλησε για τις διαρθρωτικές μεταρρυθμίσεις, για την αντιμετώπιση των εξωτερικών προκλήσεων, έδωσε έμφαση στα θέματα της οικονομίας, ανάπτυξης και μετανάστευσης - όλα τα είπε όπως έπρεπε, μπράβο του.
Μίλησε, όπως είπε ο ίδιος, «ως πρωθυπουργός της Ελλάδας που δοκιμάστηκε από την κρίση...».«Δοκιμαστήκαμε ως Ελλάδα λόγω δικών μας λαθών, λόγω κατασκευαστικών λαθών της Ευρωζώνης, λόγω σφαλμάτων στην κατάρτιση του Πρώτου Μνημονίου, λόγω του λάθους πολλαπλασιαστή και την υποτίμηση της ύφεσης. Η Ελλάδα δοκιμάστηκε, αλλά άντεξε. Η Ελλάδα υπέφερε και υποφέρει, αλλά τα κατάφερε... Η Ελλάδα τήρησε τις δεσμεύσεις της και τίμησε την υπογραφή της. Με άλλα λόγια: "we delivered"».
Αναφέρθηκε στο πρωτογενές πλεόνασμα -αλίμονο, είναι viral σε όλα τα κοινωνικά δίκτυα- αλλά η ατάκα αυτής της ομιλίας, αλλά και γενικότερα του ιδίου του πρωθυπουργού μέχρι τώρα στη χρονιά που διανύουμε, είναι το "we delivered". Είναι τόσο δυνατό μήνυμα, που όσοι κυνηγούν και αγαπούν τα δυνατά σλόγκαν θα πρέπει να το τοποθετήσουν δίπλα στο «yes, we can", του Ομπάμα. Οι επικοινωνιολόγοι του πλανητάρχη έφαγαν ήδη τα πούρα τους. 
Πέραν της όποιας πλάκας, τι ακριβώς καταφέραμε, κύριε Σαμαρά; Τι σημαίνει "we delivered"; Κάποιος Ευρωπαίος με κοστούμι, που το άκουσε live στην αίθουσα κατά την ομιλία Σαμαρά -το έγραψα ήδη- πιθανώς και να πείστηκε από τα όσα δήλωσε ο πρωθυπουργός. «Τα νούμερα στο χαρτί είναι εντάξει, πλεόνασμα έχουν», σου λέει, «όλα καλά, μια χαρά τα λέει ο Antonis».
Ναι, αλλά για να βγει αυτό το πλεόνασμα στα χαρτιά και για να μπορεί να κομπορρημονεί ο κ. Σαμαράς στην Προεδρία ότι «τα καταφέραμε», εγώ κι εσύ σφίξαμε το ζωνάρι μας, εσύ κι εγώ υποφέρουμε ακόμα - όπως ειπώθηκε επί λέξει σε μια άλλη πρωθυπουργική ατάκα.
Ναι, έχουν γίνει βήματα, ας μην τα ισοπεδώνουμε όλα. Αλλά από εκείνο το σημείο, μέχρι να φτάσουμε να πούμε ότι τα καταφέραμε, υπάρχει τεράστια απόσταση, πάει πολύ. Δεν πτωχεύσαμε, σου λέει, είναι σημαντικό. Ναι, ρε φίλε, δεν πτωχεύσαμε, αλλά τώρα πρέπει και να κάνουμε συνεχόμενα χάι φάιβ για την επιτυχία; Να κάνουμε ένα πάρτι για να καλωσορίσουμε και την ανάπτυξη που ήρθε στην πόλη μας, ως περιοδεύων θίασος; Να χαμογελάμε που έχουμε κερδίσει το αναφαίρετο δικαίωμα να ζούμε για να πληρώνουμε χρήματα προς το κράτος; (Εδώ, το «αναφαίρετο δικαίωμα» δεν είναι το να ζεις, αλλά το να πληρώνεις - τεράστια τιμή σε έχει βρει, πρέπει να το νιώσεις, αδερφέ)
Να δουλεύουν, όσοι έχουν δουλειά, με τρεις κι εξήντα, για να μην τους μένει δεκάρα, φορολογούμενοι για τα πάντα;
Αυτή τη στιγμή, λοιπόν, δεν τα έχουμε καταφέρει ως χώρα, όσο το μεγαλύτερο ποσοστό της ζει υπό συνθήκες παρυφών της φτώχιας, αν όχι βουτηγμένο σε αυτήν. Μπορεί στο μέλλον τα πράγματα να αλλάξουν, ας μην είμαστε απαισιόδοξοι. Αλλά τώρα, εκείνοι που δικαιούνται να πουν "we delivered" είναι εκείνοι που κάνουν διανομή φαγητού στο σπίτι -κι αυτό όταν έχει η τηλεόραση κάτι σημαντικό- που κι αυτοί οι άνθρωποι δυσκολίες αντιμετωπίζουν.
Μέχρι να πούμε -οι περισσότεροι από εμάς στην Ελλάδα- "we delivered", θα συνεχίσουμε να δίνουμε αμέριστη προσοχή στο κενό μεταξύ «παραδίδω κάτι» και στο «παραδίνομαι» - το «αμαχητί», προαιρετικά. Η διαφορά τους, ένα νέο Μνημόνιο δρόμος είναι...