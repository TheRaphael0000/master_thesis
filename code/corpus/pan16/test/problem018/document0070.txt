Επισκέφτηκα το Σεφερτό το προηγούμενο Σάββατο το απόγευμα με την παρέα μου μετά από καφεδάκι, έχοντας όρεξη για τσιπουροκατάσταση.

Ύστερα από σύσταση ενός συναδέλφου το βρήκαμε εύκολα στην πλατεία του Αγίου 
Δημητρίου στους Αμπελόκηπους. Ο εσωτερικός χώρος παρά το γεγονός ότι είναι μικρός είναι συμπαθητικός, ζεστός και καθαρός. Ευτυχώς βρήκαμε εύκολα τραπέζι γιατί το μαγαζί ήταν σχεδόν γεμάτο. Κόσμος από όλες τις ηλικίες, με χαλαρή διάθεση όπως πρόσταζε η ημέρα.
  
Μετά τις κρεπάλες των εορτών είχαμε αποφασίσει να κινηθούμε σε θαλασσινά. Διαπιστώσαμε βλέποντας τον κατάλογο ότι και τα κρεατικά ήταν ενδιαφέροντα αλλά μείναμε πιστοί στην αρχική μας απόφαση. 

Παραγγείλαμε μια μερίδα χόρτα, τα οποία στην πορεία έγιναν δυο μερίδες, μια πατάτες τηγανιτές, ένα σκουμπρί καπνιστό για πρώτο, μια κολοκυθοκεφτέδες, το πιάτο της ημέρας που ήταν σουπιές κοκκινιστές κρασάτες, μια σαρδέλα ψητή στη σχάρα, καλαμαράκια τηγανητά, γαύρο τηγανιτό και ήπιαμε 3 καραφάκια τσίπουρο Αποστολάκη.
  
Τα χόρτα ήταν όπως ακριβώς μου αρέσουν, ούτε πολύ βρασμένα ούτε άβραστα. Οι πατάτες ήταν φρέσκες, το σκουμπρί ήταν νόστιμο αλλά θα το προτιμούσα λίγο πιο αλμυρό, οι κολοκυθοκεφτέδες μπορώ να πω πως είναι από τους καλύτερους που έχω φάει. Η επιμονή του σερβιτόρου να πάρουμε τις σουπιές αποδείχθηκε πολύ σωστή γιατί ήταν πεντανόστιμες και μου θύμισαν της γιαγιάς μου!!!

Το καλαμαράκι μαλακό και χωρίς πολλά λάδια, η σαρδέλα ήταν φιλεταρισμένη και ψημένη όσο έπρεπε και κρατούσε τα υγρά της. Τον γαύρο δεν τον δοκίμασα αλλά η παρέα μου τον βρήκε καλό. Οι μερίδες για θαλασσινά ήταν ικανοποιητικά μεγάλες χωρίς περιττές διακοσμήσεις να γεμίζουν τα πιάτα.
  
Η επιθυμία μας για ψητό ψωμάκι παρά την αρχική άρνηση, εισακούστηκε και αυτό μέτρησε στα συν. Η εξυπηρέτηση ήταν άμεση, ευγενική και ευχάριστη. 

Ο λογαριασμός ήταν 73 ευρώ και ο καθένας μας έδωσε περίπου 15 ευρώ, τιμή λογική για πέντε άτομα και για το είδος του φαγητού. Στο τέλος μας κέρασαν ραβανί με καρύδα και γλυκό κουταλιού κυδώνι. 

Μείναμε ικανοποιημένοι από την ποσότητα αλλά κυρίως από την ποιότητα του φαγητού. Στα μειονεκτήματα ήταν ότι μια παρέα δίπλα μας κάπνιζε.......

Σίγουρα θα ξαναπάω και θα το συστήσω ανεπιφύλακτα! (πρέπει να δοκιμάσω και τα  κρεατικά, ακόμα έχω την μυρωδιά του λαχανοντολμά από το διπλανό τραπέζι)