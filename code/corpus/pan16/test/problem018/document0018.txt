Ανήμερα τα Θεοφάνια έξοδο το μεσημέρι για φαγητό στο πολίτικο εστιατόριο Πέραν.
Επισκέπτομαι αυτό το εστιατόριο 15 χρόνια και έχω μια πολύ καλή εικόνα του.
Έτσι με τηλεφωνική κράτηση 1 ώρα πριν έγινε η κράτηση σχετικά εύκολα για 3 ενήλικες και 2 έφηβους.

Χαρακτηριστικό της εξυπηρέτησης του Πέραν είναι ότι όταν τους καλέσαμε δεν απάντησαν την κλήση μας σύντομα και το κλείσαμε νομίζοντας ότι είναι κλειστά. Μέσα σε ένα λεπτό όμως μας κάλεσαν και αφού μας απολογήθηκαν ότι μιλούσαν στην άλλη γραμμή μας ρώτησαν αν μπορούσαν να κάνουν κάτι για εμάς!!!
Το παρκάρισμα στην γύρω περιοχή είναι άνετη και γενικότερα δεν συναντάει κάποιος πρόβλημα.

Ο χώρος έχει ανακαινισθεί και δείχνει καλύτερος. Για αυτούς που δεν ξέρουν το Πέραν να τονίσω ότι υπάρχει μια πολίτικη ατμόσφαιρα με βαριά έπιπλα και ωραία διακόσμηση.

Πάντως το μειονέκτημα του είναι ότι δεν έχει αρκετό φυσικό φως και είναι σκοτεινός σαν  χώρος. Σε αυτό συμβάλει και ο φωτισμός που προσπαθώντας να αποδώσει μάλλον το φως των κεριών κουράζει κάπως.
Υπάρχει χώρος για καπνιστές και μη.

Η πελατεία του είναι όλες οι ηλικίες αλλά συνήθως είναι οικογένειες και παρέες άνω των 35+, χωρίς να λείπουν και οι πιο νέες ηλικίες που ίσως να αποθαρρύνονται από τις πιο ακριβές τιμές που έχει το Πέραν σε σχέση με τα άλλα εστιατόρια κεμπάπ αλλά δεν μιλάμε φυσικά για τα ίδια πράγματα.
Υπήρχε και 5μελής ορχήστρα που τραγουδούσε ρεμπέτικα και πιο παλιά τραγούδια, τουλάχιστον μέχρι την ώρα που φύγαμε εμείς. Μάλλον το ρεπερτόριο να άλλαζε αργότερα.
Στα μείον να τονίσω ότι ενώ το κατάστημα είχε μια πληρότητα 85%-90% από νωρίς η ορχήστρα ξεκίνησε να παίζει στις 15:30 και χωρίς την μουσική ο τόσος κόσμος δημιουργούσε μια σχετική «βαβούρα» που καλύφτηκε όμορφα όταν ξεκίνησε η μουσική.
Θα βαθμολογήσω με 3 στα 4 τον χώρο.

Η εξυπηρέτηση είναι ένα καθαρό 4αρι. 
Αν και ο κύριος με τον δίσκο που παρουσίαζε τα ορεκτικά σταμάτησε να το κάνει αυτό, όταν ήρθε να μας πάρει την παραγγελία αφιέρωσε χρόνο να εξηγήσει πως παρασκευάζονται τα πιάτα, τι υλικά χρησιμοποιούν και μας πρότεινε πιάτα σύμφωνα με τις προτιμήσεις μας.

Επειδή είχε κόσμο και το πολύτιμο γλυκό καζάν ντιπι ίσως να τελείωνε (την έχουμε πατήσει) του ζητήσαμε να μας κρατήσει και το έκανε ευχαρίστως.
Απλά να μοιραστώ μαζί σας ότι φτιάχνουν και αρκετά καλό σουφλέ σοκολάτας αλλά θέλει περίπου 15-20 λεπτά προετοιμασία οπότε αν είστε φίλοι του καλό θα ήταν να το ζητήσετε πριν τελειώσετε τα κυρίως πιάτα.

Στα δικά μας, παραγγείλαμε τα σχετικά ορεκτικά, χαιδάρι (είναι σαν τζατζίκι αλλά χωρίς σκόρδο), τυροπιτάκια (που ήταν μεγάλα τραγανά, τηγανητά, με τυρί και πιπεριά φλωρίνης), κοτόπουλο με κάρυ (δεν είναι καυτερό), σαλάτα τσοκελέκ (σαν χωριάτικη χωρίς φέτα) και όλα αυτά τα συνδυάσαμε με τις σχετικές πίτες (κάτι σαν τις αραβικές αλλά πιο χονδρές, αντί για ψωμί, που τις ψήνουν εκεί μάλλον σε ξυλόφουρνο). Πίστεψε με δεν μπορείς να φάτε μόνο μια.

Από κυρίως πήραμε αλί ναζίκ ούρφα (κεμπάπ με μοσχαρίσιο κιμά γάλακτος ανάμεικτο με αρνίσιο κιμά που συνοδεύεται με πουρέ μελιτζάνας), δύο γιαουρτλού σις μοσχάρι και σις κοτόπουλο. Και τα δύο τα σις ήταν πολύ καλά μαναρισμένα και ζουμερά. 
Πήραμε το ξηρό κόκκινο κρασί τους που ήταν αρκετά καλό αλλά άφηνε μια γλυκάδα στο τέλος που σε έκανε να θέλεις να πιείς και άλλο. 
Για επιδόρπιο τι άλλο, το καζάν ντιπι.
Για την γεύση δίνω ένα ακόμα 4αρι από καρδιάς μου.

Για το value for money θα δώσω ένα 3αρι. 
Ο λόγος είναι ότι οι τιμές του είναι τσιμπημένες στα κυρίως, το σις μοσχάρι γιαουρτλού είναι στα 16€, η γεύση όμως φοβερή και όπως μας είπαν όταν λένε μοσχάρι γάλακτος το εννοούν, άρα ότι διαβάζεις παίρνεις.

Ίσως αν η ζωντανή μουσική ξεκινούσε πιο νωρίς να δικαιολογούσε και τις τιμές αφού σίγουρα μια 5μελής ορχήστρα έχει ένα ανάλογο τίμημα / κόστος.

Για το αυτονόητο, δηλαδή απόδειξη, θα σας ενημερώσω ότι δίνεται κανονικά, και για να πω την αλήθεια δεν θυμάμαι τελευταία να έχω πάει σε εστιατόριο και να μην μου την έχουν δώσει.
Είδαμε και τον αγγλικό κατάλογο και εκεί κάποια πιάτα ήταν 50 λεπτά πιο ακριβά σε σχέση με τον ελληνικό, δεν ρωτήσαμε γιατί, ίσως να ήταν άλλα πιάτα, όμως αυτό το πιθανότατα λάθος μπορεί να οδηγήσει σε παρεξηγήσεις.

Φυσικά και σας το προτείνω ανεπιφύλακτα, αρκεί να σας αρέσουν αυτές οι γεύσεις αλλά πρέπει να σας υπενθυμίσω ότι δεν είναι ταχυφαγείο κεμπάπ.
Μάθαμε ότι λειτουργεί και με μενού που ίσως είναι μια οικονομικότερη λύση.