Πηγαίνουμε συχνά στου Λαδόκωστα, όταν βρισκόμαστε προς τη Νέα Μάκρη όταν θέλουμε να φάμε γρήγορα, οικονομικά, και να απολαύσουμε λίγο θάλασσα. 
Θα πρέπει, πράγματι να ξέρεις τους κανόνες του ψητοπωλείου, κάτι που αν είσαι νεόφερτος δεν μπορείς να το καταλάβεις με την πρώτη.

Τα τραπέζια είναι αριθμημένα. Πάντα βρίσκουμε να κάτσουμε, αν και το έχουμε επισκεφθεί μόνο μεσημέρια. Θα πρέπει να εντοπίσετε τον αριθμό του τραπεζιού που διαλέξατε να κάτσετε. Είναι γραμμένος πάνω στο ίδιο το τραπέζι. Κάποιος από την παρέα πηγαίνει στο ταμείο με τον αριθμό αυτό κατα νου και κάνει την παραγγελία. 

Το μενού, όπως αναφέρουν και οι προλαλλήσαντες είναι τα δύο ειδών μπιφτέκια (κλασσικό ή σκέτο κιμάς), πατάτες τηγανιτές, σουβλάκια χοιρινά με κρεμμύδια στο ζουμάκι τους, σαλάτα ντομάτα κομμένη σαν ανοιχτό λουλούδι και στο κέντρο φέτα, ελιές, λαδάκι, ψητές πιτούλες. Αναψυκτικά ή εμφιαλωμένο νερό και ποτήρια παίρνετε μόνοι σας απο τα ψυγεία. Αν στην παραγγελία σας θέλετε χύμα μπύρα, θα την πάρετε σε παγωμένο ποτήρι από το ταμείο, αμέσως μόλις πληρώσετε την παραγγελία. Πραγματικά την απολαμβάνετε.

Γυρίζετε στο τραπέζι σας με τα αναψυκτικά, τα ποτήρια ή την παγωμένη σας μπύρα και περιμένετε να σας φέρουν την παραγγελία. 

Σας έρχεται μέσα σε δίσκο στρωμμένο με λαδόκολλα. Η σαλάτα σε πιάτο. Οι γεύσεις είναι πολύ καλές και το ψήσιμο επίσης. Το ζουμάκι με τα κρεμμύδια μέσα σ αυτό είναι ιδανικό για... βούτες! Οι πατάτες πολύ καλές και οι πιτούλες γαργαλιστικές.

Όταν αποφασίσετε να αποχωρήσετε δεν χρειάζεται να ασχοληθείτε με τον δίσκο σας. Θα περάσει το προσωπικό να τον μαζέψει και να καθαρίσει το τραπέζι για τους επόμενους.

Καλή σας όρεξη!