Έχουμε επισκεφθεί τη Φυσαρμόνικα πολλές φορές, με πρώτη πριν από έναν χρόνο περίπου, στο πλαίσιο crash test που κάναμε στην περιοχή του Χολαργού. Μετά από την επίσκεψή μας σε αντίστοιχο εστιατόριο της περιοχής (από το οποίο απογοητευτήκαμε), είπαμε να δοκιμάσουμε και τη Φυσαρμόνικα.

Ο χώρος είναι απλός, όμορφα διακοσμημένος, δίνοντάς σου την αίσθηση ότι είσαι εκτός πόλης. Ειδικά η μικρή αυλή στο πλάι, με τις πρασινάδες που σου κρύβουν το δρόμο, είναι ό, τι πρέπει για το καλοκαίρι.

Το προσωπικό είναι ευγενέστατο, φιλικό και εξυπηρετικό και σε κάνει να νιώσεις αμέσως άνετα. Ο Κώστας, ο ιδιοκτήτης του καταστήματος, ευγενικός και πρόθυμος να ακούσει τις παρατηρήσεις σχετικά με το φαγητό, γεγονός που δείχνει το ενδιαφέρον για διαρκή βελτίωση.

Το φαγητό:
Ό, τι έχουμε φάει είναι εξαιρετικό. Ξεχωρίζω τις πατατόφλουδες με γιαούρτι, ντομάτα φρέσκια και κρεμμυδάκι, οι οποίες είναι ξεροψημένες και τραγανές, με το γιαούρτι να τις δροσίζει όσο πρέπει.

Σαλάτα Φυσαρμόνικα  με μαρούλι, άισμπεργκ με ξινόμηλο, πεκορίνο Αμφιλοχίας με ντρέσινγκ από μουσταρδόμελο. Εξαιρετικά φρέσκα τα υλικά και αρκετά μεγάλη ποσότητα.

Σαγανάκι φορμαέλα σε κρούστα απο δημητριακά, χαρουπάλευρο και γλυκό του κουταλιού. Χωρίς να έχει κάτι το ιδιαίτερο, είναι μάλλον η ποιότητα των πρώτων υλών που το κάνει να ξεχωρίζει.

Λουκάνικο γεμιστό με τραχανά και τυρί: Εξαιρετικό, με μία γευστικότατη και απαλή στη γεύση σως.

Μηλόφι: Παραλλαγή του μπανόφι και πολύ καλύτερο από αυτό!

Γενικά η Φυσαρμόνικα είναι ένα πολύ προσεγμένο εστιατόριο, με απλές γεύσεις και πολύ ποιοτικά υλικά, κάτι που φαίνεται από το πρώτο πιάτο. Αυτό σε συνδυασμό με τις πολύ καλές τιμές και το ευχάριστο περιβάλλον, την καθιστά για μένα στις πρώτες επιλογές για καλό και οικονομικό φαγητό, κάπου που θα νιώσεις άνετα, σε ένα ευχάριστο περιβάλλον!