Βράδυ καθημερινής πριν τα Χριστούγεννα, είπαμε να πάμε με τη γυναίκα μου και την μικρή μας κόρη για φαγητό στις «Πίτες του Ντένη». Είχα ξαναπάει στο συγκεκριμένο σουβλατζίδικο άλλη μία φορά πριν από 6-7 χρόνια.

Ο χώρος κάνει ένα Γ και χωράει καμιά 15αριά τραπέζια, τα οποία είναι αρκετά άνετα. Υπάρχει τζαμαρία ή οποία ανοίγει τους καλοκαιρινούς μήνες, ενώ την ίδια εποχή τοποθετούνται και τραπέζια έξω, στο πεζοδρόμιο επί της Γερουλάνου. Τώρα η μουσική σίγουρα δεν συνάδει με το χώρο. Ακούγεται ελληνική και ξένη ροκ μουσική, η οποία βέβαια εμένα προσωπικά δεν με «χαλάει» καθόλου.

Με το που μπαίνεις εντύπωση σου κάνει η ευγένεια και το καλωσόρισμα τόσο από τον ιδιοκτήτη, όσο και από τους σερβιτόρους, γεγονός που επαναλήφθηκε και κατά την έξοδό μας από το κατάστημα. Με το που κάτσαμε ήρθε ένα παληκάρι και μας έστρωσε το τραπέζι με σουπλά, πιάτα και μας έφερε νερό σε κανάτα. Ίσως να υπήρχε μία μικρή καθυστέρηση από το πιάτο που πήρα εγώ το οποίο προετοιμάστηκε εκείνη την ώρα, όμως η εξυπηρέτηση σε γενικές γραμμές ήταν αρκετά καλή.

Δοκιμάσαμε τα εξής:

-	Μία μερίδα πατάτες οι οποίες ήταν μεν νόστιμες, όχι όμως και «φρέσκιες» όπως τουλάχιστον διαφημίζεται στον κατάλογο.

-	Ένα σουβλάκι τυλιχτό με γύρο κοτόπουλο, το οποίο ήταν ικανοποιητικό σε μέγεθος και αρκετά νόστιμο.

-	Ένα σκέτο καλαμάκι κοτόπουλο το οποίο συνοδεύεται από ένα μικρό πιτάκι. Το κοτόπουλο ήταν από μπούτι και κατά συνέπεια πολύ νόστιμο και ζουμερό

-	Μία μερίδα με χοιρινά φιλετάκια σοταρισμένα με κόκκινη σάλτσα και λαχανικά, πιάτο το οποίο όπως παρουσιάζεται στον κατάλογο αποτελεί την «σπεσιαλιτέ του καταστήματος». Τα φιλετάκια νόστιμα και ζουμερά, ενώ τα λαχανικά (πιπεριές, μανιτάρια και κρεμμύδια) αρκετά νόστιμα και ελάχιστα σοταρισμένα, έτσι ώστε να μην χάνουν τα υγρά τους. Μοναδική ένσταση είναι ότι το πιάτο ήταν σχεδόν ανάλατο, με αποτέλεσμα όσο αλάτι και να βάλαμε εμείς στη συνέχεια να μην σώζει την κατάσταση.

Για όλα τα παραπάνω, μαζί με μία μπύρα βαρελίσια (3,00 €) ο λογαριασμός (με νόμιμη απόδειξη) ανήλθε στα 17,70 €. Οι πατάτες κοστίζουν 3,00 €, τα τυλιχτά και τα καλαμάκια 2,10 € και 1,60 € αντίστοιχα, ενώ το πιάτο με τα χοιρινά φιλετάκια τιμολογείται στα 8,00.

Σε γενικές γραμμές οι «Πίτες του Ντένη» αποτελούν μία τίμια επιλογή για σουβλατζίδικο στην περιοχή της Αργυρούπολης, την οποία αξίζει να επισκεφθεί κανείς αν βρίσκεται στην περιοχή.