Το «Bellissimo» το ξέρω εδώ και πάρα πολλά χρόνια, καθώς ένα από τα καταστήματα της συγκεκριμένης αλυσίδας είχε την έδρα του στη Μπακνανά, στο Νέο Κόσμο, πολύ κοντά στο πατρικό μου και από το οποίο είχα παραγγείλει ουκ ολίγες φορές ντιλίβερι. Πίτσες, σουβλάκια, σκεπαστές, μπέργκερ, πατάτες. Σε γενικές γραμμές ό, τι τραβάει η όρεξή σου.

Κάπου στις αρχές της δεκαετίας του 2000 το κατάστημα επί της Μπακνανά έκλεισε και τη θέση του πήρε μία καφετέρια. Το αμέσως πιο κοντινό μου «Bellissimo» τότε ήταν αυτό του Ταύρου, που το έμαθα από ένα φίλο μου, και το οποίο επισκεπτόμασταν συχνά πυκνά, κυρίως με αντροπαρέα.

Πέμπτη 26/11/2015 λοιπόν και έχοντας ολοκληρώσει τα ψώνια μας στο ΙΚΕΑ, μου ήρθε η ιδέα να πάμε με τη γυναίκα μου να τσιμπήσουμε κάτι στο Bellisimo. Η ταμπέλα έγραφε «Μπελίσσιμο», γεγονός που καταδεικνύει ότι έχει γίνει αλλαγή διεύθυνσης από την τελευταία φορά που το είχα επισκεφθεί.

Ο χώρος εμφανώς διαφοροποιημένος, κυρίως στη διακόσμηση. Το μαγαζί πλέον έχει έναν τοίχο με πολλές ασπρόμαυρες σκηνές από τον κλασικό ελληνικό κινηματογράφο. Μπαίνοντας στο αριστερό σου χέρι υπάρχει μία βιτρίνα με την ψησταριά με τα κοτόπουλα, ενώ ευθεία μπροστά υπάρχει το πάσο και από πίσω του η κυρίως ψησταριά. Στο δεξί μέρος βρίσκεται η κυρίως αίθουσα η οποία περιέχει καμιά εικοσαριά τραπέζια και η οποία είναι κατάλληλα κλεισμένη για τους χειμερινούς μήνες, ενώ υπάρχει και τηλεόραση νομίζω με OTE TV. Αρνητικό βέβαια σημείο η μη απαγόρευση του καπνίσματος…

Μία κυρία μάλλον ρωσικής καταγωγής αρκεί για να παίρνει παραγγελίες, ενώ υπάρχει και ένας νεαρός βοηθός. Η παραγγελία μας έφτασε στο τραπέζι μας χωρίς ιδιαίτερη καθυστέρηση, κόπηκε νόμιμη απόδειξη, ενώ στο τέλος μας προσφέρθηκε γιαούρτι με τριμμένο καρύδι και μέλι. Πολύ τίμια κίνηση από πλευράς του καταστήματος.

Για αρχή παραγγείλαμε μία μερίδα πατάτες με μπέικον, τυρί. Η μερίδα ικανοποιητική και οι πατάτες φρεσκοκομμένες στο χέρι. Όμως το μπέικον ήταν μάλλον ζαμπόν όχι καλής ποιότητας, ενώ οι πατάτες δεν είχαν στραγγιστεί καλά, με αποτέλεσμα να έχουν πολλή «λαδίλα».

Εγώ παρήγγειλα μία μερίδα σκεπαστή, στην οποία έχεις την επιλογή να επιλέξεις το κρέας που επιθυμείς. Εγώ επέλεξα καλαμάκι κοτόπουλο και ήταν πολύ νόστιμη και χορταστική. Ίσως έπρεπε να πω να μην μου βάλουν μέσα μαρούλι, καθώς αυτό είχε «μαραθεί» αρκετά από την υγρασία των υλικών. 

Η γυναίκα μου πήρε μία μερίδα κοτόπουλο σούβλας. Αν και μικρή σε μέγεθος, η μερίδα περιελάμβανε ¼ του κοτόπουλου, γαρνιρισμένο με τηγανητές πατάτες και ήταν πολύ εύγευστη.

Για όλα τα παραπάνω, μαζί με μία μπύρα πληρώσαμε το «αστρονομικό» ποσό των 11,90 €! Η μερίδα πατάτες κόστιζε 3 €, η σκεπαστή 4 €, η μερίδα κοτόπουλου 2,90 €, ενώ η μπύρα Amstel είχε 2 €.

Σίγουρα δεν αποτελεί κάποιον γαστρονομικό παράδεισο, ούτε αξίζει τον κόπο να ξεκινήσετε από την άλλη άκρη της πόλης για να πάτε. Αν όμως βρίσκεστε κοντά μην διστάσετε να το επισκεφθείτε. Πρόκειται για μία τίμια και άκρως οικονομική πρόταση.