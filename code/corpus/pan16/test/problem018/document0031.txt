Μετά τις διθυραμβικές κριτικές για το ΣΑΡΑΝΤΑΤΡΙΟ (43), αποφάσισα να το επισκεφθώ. Ήμασταν 2 άτομα, στις 8/1/16, γύρω στις 6 το βράδυ και μάλιστα φθάσαμε σχεδόν στο άνοιγμά τους, οπότε είχα και την ευκαιρία να κουβεντιάσω πιο άνετα μαζί τους για την ιστορία του χώρου αλλά και την όλη φιλοσοφία των τριών ιδιοκτητών του: του Σπύρου, που είναι ο μάγειρας και ο ζαχαροπλάστης του 43, του Παναγιώτη που μας σέρβιρε και με τον οποίο κυρίως μιλήσαμε και του Μανόλη που απουσίαζε.

Για το 43 τι άραγε να προσθέσω στις 39 κριτικές που προηγήθηκαν; Από το σύνολο των μέχρι στιγμής κριτικών, το 43 έχει καταφέρει να αποκτήσει στατιστική Αξιολόγηση 81% και Βεβαιότητα ρεκόρ 87! Αν με ρωτήσετε, θα σας επιβεβαιώσω και εγώ ότι το κατόρθωσε με το σπαθί του!!

Το μαγαζί άνοιξε τον Απρίλη του 2013 και πήρε το όνομά του απ’ τον αντίστοιχο αριθμό της οδού Φραντζή, όπου βρίσκεται. Στον πολύβουο  δρόμο αυτό με τα ανταλλακτικά αυτοκινήτων, το 43 δίνει μια ξεχωριστή νότα ομορφιάς, αισθητικής και κυρίως γαστρονομικής, όπως λίγο πιο κάτω, το Θέατρο του Νέου Κόσμου και ο Σταυρός του Νότου, δίνουν την ιδιαίτερη καλλιτεχνική νότα της περιοχής αυτής. Μάθαμε μάλιστα ότι οι καλλιτέχνες των δύο αυτών χώρων είναι συχνά οι τελευταίοι νυχτερινοί θαμώνες τους, λίγο πριν κλείσουν.  Και οι καλλιτεχνικοί συνειρμοί συνεχίζονται: ο χώρος που στεγάζει τώρα το 43, πριν από μισό και πλέον αιώνα φιλοξενούσε το καλοκαιρινό σινεμά και στέκι της περιοχής: το cine ΕΥΡΩΠΗ!!

Οι επιμέρους χώροι του είναι 4: οι δύο μακρόστενες αίθουσες με τις τζαμαρίες, μια μικρή αίθουσα πίσω και η όμορφη καταπράσινη αυλή με τα δένδρα, ακόμα πιο πίσω, για τους καλοκαιρινούς μήνες. Συνολικά, καμιά 15 ξύλινα τραπέζια,  με μια συνολική δυναμικότητα 60 περίπου ατόμων, σε ισάριθμες καρέκλες, βαμμένες σε λευκές, γκρι, καφέ και πράσινες αποχρώσεις. Μέσα λοιπόν κυριαρχεί το ξύλο, στα λουστραρισμένα πατώματα, αλλά και τα ράφια με τα κρασιά τους και τα βαζάκια με προϊόντα που μερικά τα πουλάνε, όπως μαρμελάδες και μέλι, ενώ στο βάθος υπάρχει κι ο απαραίτητος μαυροπίνακας. 

Το διπλανό μαγαζί, εκθετήριο ή συνεργείο ποδηλάτων, φαίνεται απ’ τις τζαμόπορτες σαν συνέχεια του χώρου, ενώ στην αίθουσα του 43 που συνορεύει μ’ αυτό, υπάρχουν επίσης 3-4 ποδήλατα, φωταγωγημένα για τις γιορτές, αλλά και θέσεις για στάθμευση όσων θαμώνων είναι ποδηλάτες, όπως μας εξήγησε ο Παναγιώτης, με τον οποίο μάλιστα βγήκαμε και συμπατριώτες, με τους γονείς μας από την Αρκαδία και τα Τρίκαλα Θεσσαλίας!! Εξάλλου, το νούμερο 43 του χώρου, κυριαρχεί σχεδόν παντού, μπροστά απ’ την κουζίνα, σε τοίχους ή κρεμασμένο από ψηλά!

Έτσι λοιπόν μπαίνοντας, η δεξιά αίθουσα με τα ράφια κ. λπ. είναι για τους μη καπνιστές και είναι πιο χαμηλοτάβανη απ’ τη διπλανή με τα ποδήλατα, που προορίζεται για τους καπνιστές και θα έχει ύψος γύρω στα 5 μέτρα (! ), αλλά ωστόσο θερμαίνεται επαρκώς με ηλεκτρικές σόμπες που είναι ανηρτημένες ψηλά στους τοίχους. Μια σκάλα ξύλινη που ξεκινάει απ’ τον χώρο των μη καπνιζόντων οδηγεί στο πατάρι στις 2 πεντακάθαρες τουαλέτες ανδρών και γυναικών, ενώ στο βάθος της ίδιας αυτής αίθουσας υπάρχει η κουζίνα, όπου ο Σπύρος επιτελεί το μαγειρικό του θαύμα!

Το 43 λειτουργεί τις καθημερινές από 17.00 έως τα μεσάνυχτα (η κουζίνα), τα Σάββατα, από 13.00-00.30, ενώ τις Κυριακές, από 13.00-20.00. Επίσης, υπάρχει μουσικό πρόγραμμα live, τις Πέμπτες με κιθάρα και λαούτο, ενώ τις Κυριακές με ακορντεόν. Η μουσική των υπολοίπων ημερών, όπως και αυτή που ακούγαμε απ’ τα μεγάφωνα, ήτανε έντεχνη, στη σωστή ένταση (Ορφέας Περίδης, κ. λπ. ). 

Σχετικά με τα φαγητά τώρα. Στην αρχή ήρθε νερό σε κανάτα, καθώς και 4 ψωμάκια, μέσα σε χάρτινα σακουλάκια, όπου ήταν και τα μαχαιροπίρουνα.   Χρεώθηκαν 0.50 €.  Δοκιμάσαμε κατά σειρά τα εξής πιάτα:

•	Μία φάβα από αρακά Κοζάνης. Ζεστή και πολύ νόστιμη, με τα σχετικά κρεμμυδάκια: 4.50 €

•	Ένα λαχματζούν με sauce γιαουρτιού. Εξαιρετικής ποιότητας κιμάς, γλυκός και πιπεράτος, μέσα σε τεράστια και αφράτη πίτα: 5.50 €.

•	Ένα ψητό κατσικίσιο τυρί, παλαιωμένο, απ’ τα Στείρα της Εύβοιας, με μικρά παξιμαδάκια. Ήτανε πιάτο ημέρας, πραγματικά κάτι το ξεχωριστό σε γεύση και σωστά μας το πρότειναν: 6.50 €.

•	Ένα πεϊνιρλί φοβερό. Είχε ζύμη χειροποίητη, σύγκλινο Μάνης, αυγό μάτι και λάδι τρούφας: 7.50  €.

•	Μοιραστήκαμε ένα γλυκό προφιτερόλ, με τα γαλλικού τύπου μικρά σου, παγωτό βανίλια, εξαιρετική σοκολάτα bitter, και κομματάκια από φιστίκια Αιγίνης: 4.00 €.   
Όλα τα πιο πάνω βαθμολογούνται τουλάχιστον με 9 στα 10, γι’ αυτό και η γεύση παίρνει 4!!

Με τη φίλη μου αρκεστήκαμε στο νερό, αφήνοντας στον ουρανίσκο μας την αποκλειστική ηδονή των συγκεκριμένων αυτών φαγητών και του γλυκού. Έτσι, ο λογαριασμός στα 28.50 €, θεωρώ ότι κυριολεκτικά άξιζε 100% για   ό, τι δοκιμάσαμε στο 43!

Αναφορικά με τα ποτά, σημειωτέον ότι δεν προσφέρουν κρασί χύμα, αφού όπως μας είπαν, σπάνια οι προμηθευτές οινοπαραγωγοί έχουν εξίσου αξιόπιστο κρασί από χρονιά σε χρονιά. Αντ’ αυτού, υπάρχουν 15 λευκά εμφιαλωμένα στον κατάλογό τους, από 7 έως 26 €, που κοστίζει το Σαντορινιό Νυχτέρι του Χατζηδάκη. Έχουν επίσης 3 ροζέ, στα 13-14 €, 12 κόκκινα, στα 7-16 €, αποστάγματα 200 ml. στα 7-8 € και 6 μπύρες από ελληνικές μικροζυθοποιίες στα 4-7 ε. 

Κατά τα άλλα, στον κατάλογό τους παρελαύνουν περί τους 20 μεζέδες, μεταξύ των οποίων 4-5 σαλάτες, γύρω στα 5 €, καθώς και τυροκαυτερή, αλιάδα, κοπανιστή, σαρδέλα, αυγοτάραχο Μεσολογγίου, σαγανάκι τυρί, σύγκλινο, κ. α., από 4-7 €, ενώ σε φαγητά, υπάρχουν μπιφτέκια, πανσέτα, χοιρινή μπριζόλα, κοτόπουλο σχάρας, γαρίδες γιουβέτσι, κ. λπ., από 6-8 €, καθώς και 4 γλυκά, από 4-5.50 €. Κρίνοντας απ’ τις προηγούμενες κριτικές, τα εδέσματα αυτά συναγωνίζονται επίσης το ένα το άλλο! Και ο λόγος δεν είναι μόνο τα προσόντα του μάγειρα Σπύρου, αλλά και το γεγονός ότι συνεργάζονται σε σταθερή βάση με καμιά 30αριά αξιόπιστους προμηθευτές από όλη την Ελλάδα, οι οποίοι μάλιστα αναγράφονται αναλυτικά στην τελευταία σελίδα του καταλόγου τους. ΕΥΓΕ!!

Στο τέλος, μας κέρασαν το δικό τους ρακόμελο, σπιτικό και ζεστό: άξιο συμπλήρωμα όσων προηγήθηκαν. 

Μοναδική αρνητική λεπτομέρεια, το ότι τα φαγητά ήρθαν σχεδόν ταυτόχρονα. Ωστόσο, δεν το χρεώνω στον συμπαθή σεφ, αφού άλλωστε δεν τους το είχαμε διευκρινίσει απ’ την αρχή, πως θα θέλαμε να απολαύσουμε τέτοιες γεύσεις με κάποια μεγαλύτερη άνεση…

Συμπερασματικά, το 43 είναι ένα σοφιστικέ και νεανικό μπιστρό – μεζεδοπωλείο, το οποίο είναι μια όαση για τον Νέο Κόσμο!!