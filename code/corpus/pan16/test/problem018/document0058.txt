Τετάρτη σήμερα των Φώτων 06/01/2016 (χρόνια πολλά στους εορτάζοντες) και μετά από ένα καφεδάκι στο Χαλάνδρι, η παρέα μας κινήθηκε προς την πλατεία του Χαλανδρίου για να βρούμε κάπου να κάτσουμε να φάμε, μετά από μια μικρή σύσκεψη καταλήξαμε να κάτσουμε στην Αρμόλια, ήμασταν 6 μεγάλοι και 2 μωρά.

Αμέσως μόλις φτάσαμε απ έξω μία σερβιτόρα μας ρώτησε που θέλουμε να κάτσουμε, μέσα ή έξω, της είπαμε έξω, μιας και η μέρα μέχρι εκείνη την ώρα αν και είχε συννεφιά ήταν ζεστή. Υπήρχαν 2 τραπέζια των τεσσάρων ελεύθερα και ένα διπλό, χωρίς καμία κουβέντα ένωσε το τεσσάρι με το διπλό και έστρωσε για να καθίσουμε.

Ο χώρος εσωτερικά απ όσο είδα μιας και είχαμε καθίσει ακριβώς έξω από την πόρτα και τον χάζευα είναι πολύ ωραίος, μοιάζει  με παλιό μπακάλικο, με ράφια γύρω γύρω που είχαν πάνω μπουκάλια από ούζα, τσίπουρα, διάφορες κονσέρβες, μακαρόνια και πολλά άλλα, με σωστό φωτισμό και καλή διάταξη τραπεζιών. Τώρα τελευταία αυτή η διακόσμηση έχει γίνει πολύ must. Ο έξω χώρος είναι πάνω στην πλατεία με καμιά δεκαπενταριά τραπέζια και είναι ανάμεσα στις καφετέριες της πλατείας.

Η εξυπηρέτηση δεν ήταν πολύ καλή, ψιλό απρόσωπη από τους περισσότερους σερβιτόρους εκτός από έναν που ήταν πολύ πρόσχαρος. Τα πιάτα ερχόντουσαν σε σωστούς χρόνους, εκτός από δύο θέματα, ένα ξεχάσαν να φέρουν ένα από τα κυρίως και η μία κοπέλα έφαγε το φαγητό της αφού τελειώσαμε εμείς, βέβαια μας ζήτησαν συγνώμη και η μερίδα που της έφεραν ήταν έξτρα περιποιημένη. Και το άλλο που το είδα τώρα στην απόδειξη και μου πέσαν τα σαγόνια, χρέωσαν κουβέρ σε ένα από τα μωρά που το είχαμε βάλει σε ένα από τα καρεκλάκια για μωρά που είχαν, ευτυχώς ο άλλος κοιμόταν στο καροτσάκι του.. έλεος, τι να πω!!

Στην μάσα τώρα σχεδόν όλοι κινηθήκαμε σε ψαροφαγία εκτός από έναν που προτίμησε κρέας. Πήραμε λοιπόν: 

Αρχικά μας φέρανε ένα καλαθάκι ψωμάκια και ένα ντιπ ντομάτας (νομίζω.. δεν δοκίμασα), με κρυφή χρέωση 0,90€ ο καθένας (+ το μωρό) και ένα μπουκάλι νερό εμφιαλωμένο (1,10€), (ούτε στην πλατεία του Χαλανδρίου πίνεται το νερό... )

Σαλάτα απ' τον κάμπο της Χίου, που ήταν με ντομάτα, κάππαρη, αγγούρι, φύλλα ρόκας βασιλικός, ψητό μαστέλο, παξιμαδάκια και βινεγκρέτ μπαλσάμικο. Νοστιμότατη την αφανίσαμε σε χρόνο ρεκόρ, ήταν βέβαια και σχετικά μικρή. (3/4) (8,50€) (Αυτό που οι τιμές στις σαλάτες έχουν εκτοξευθεί τα τελευταία χρόνια στον θεό με εξοργίζει, ήταν και αυτή μικρή.. άφρισα... το 3/4 για αυτό)

Ντάκος αλλιώτικος, με ντομάτα περασμένη (δηλαδή την είχαν πολτοποιήσει), βασιλικός, ρίγανη, κάππαρη και φρέσκια μυζήθρα. Οκ πολύ ωραίος ντάκος με φρέσκα υλικά αλλά ρε παιδιά όση είναι η παλάμη μου.. και μην φανταστείτε ότι έχω κανά χέρι κουπί.. (3/4) (6,50€) (και εδώ το 3/4 λόγο μεγέθους)

Φάβα με κρεμμύδι και κάππαρη, εγώ δεν πέθανα κιόλας η υπόλοιπη παρέα ξετρελάθηκε. Η εμφάνιση του πιάτου ήταν πολύ ωραία, ήταν τετραγωνισμένη η φάβα και από πάνω είχε την κάπαρη και το κρεμμύδι (2,5/4 με δικά μου κριτήρια, όχι των υπολοίπων.. χοχοχο) (4,30€)

Χιώτικοι βόλοι. Κεφτεδάκια που είχαν μέσα πλιγούρι, χωριάτικο λουκάνικο και τους είχαν περιχύσει με σαλτσούλα από ζωμό κρέατος. Φοβερή έμπνευση έχω να πω σε αυτόν που την πρωτοσκέφτηκε αυτή την εκτέλεση, απ ότι διάβασα στο ίντερνετ είναι Χιώτικη συνταγή από ένα μέρος που λέγεται Βροντάδο. Ήρθαν 6 κεφτεδάκια ( ευτυχώς ήταν ένα για τον καθένα μας γιατί θα γινόταν μακελειό), υπέροχα, τέλεια μαγειρεμένα και η σαλτσούλα θαύμα, μέχρι εκείνη την ώρα δεν είχαμε φάει ψωμί αλλά δεν γινόταν να μην κάνεις βούτες σε αυτή την σάλτσα.. (4/4) (7,00€)

Τηγανιτές πατάτες με αυγά μάτια και ξερομυζήθρα, ωραίες, φρεσκοκομμένες πατάτες, με 2 αυγά μάτια από πάνω και την ξερομυζήθρα τριμμένη, κλασσικό πιάτο πλέον το βρίσκεις σχεδόν παντού αλλά αγαπημένο (4/4) (6,50€)

Μοσχαρίσια μπιφτέκια με πιτάκια, ντομάτα και γραβιέρα. Ήταν 2 μπιφτέκια αρκετά μεγάλα με πιτούλες από κάτω και την ντομάτα σε λωρίδες με την γραβιέρα από πάνω. Λίγο που τσίμπησα και σύμφωνα με την γνώμη του φίλου μου ήταν πολύ νόστιμα. Και τίμια μερίδα... θα μπορούσαν βέβαια να βάλουν και καμιά πατατούλα... (3/4) (9,80€)

Γαρίδες κριθαράκι με συνταγή από τον κάμπο της Χίου και χονδροκομμένη φέτα. Δοκίμασα αρκετό μιας και το πήρε η κοπέλα μου και τελικά δεν κατάφερε να φάει ούτε το μισό (όπως πάντα... ), το κριθαράκι ήταν λουκουμάκι, τέλεια μαγειρεμένο, πολύ νόστιμο, από πάνω είχε 4 γαρίδες μεσαίες πολύ ωραίες και αυτές, την ίδια γνώμη είχε και ο άλλος φίλος που έφαγε αυτό το πιάτο (4/4) (12,00€)

Σπαγγέτι με θαλασσινά που πήρα εγώ και άλλες 2 κοπέλες από την παρέα. Απίθανο πιάτο, τέλεια γεύση, τα μακαρόνια τέλεια βρασμένα για τα γούστα μου και των 2 κοριτσιών  (το ξέρουν πια και μου λένε μόνοι τους όλοι πόσο τους αρέσουν και τι βαθμό βάζουν), είχαν μέσα 6 μύδια που τα έβγαλα από το κέλυφος τους, 4 γαρίδες μεσαίες και κομμένα σε κομματάκια καλαμάρι και χταπόδι επίσης είχαν βράσει μαζί και ντοματίνια, νιαμ νιαμ το σκέφτομαι και μου τρέχουν τα σάλια.. (4/4) (12,00€)

Ήπιαμε 1 λίτρο λευκό κρασί, δικό τους μας είπαν, πολύ καλό (4/4) (6,00€)

Στο τέλος μας κέρασαν χαλβά με ξύσματα πορτοκαλιού, ωραίος.

Σύνολο όλα αυτα 116€, τουτέστιν 19,33 το άτομο, την θεωρώ λογική τιμή για αυτά που φάγαμε, θα μπορούσαν να ρίξουν λίγο τις τιμές έως πολύ, ας πούμε στις σαλάτες.. δεν ξέρω αν θα ξανά πάω μετά απ αυτό που χρέωσαν το μωρό και τις έξτρα χρεώσεις τους. Σίγουρα αξίζει να το επισκεφθείτε αν είστε στην περιοχή. (Συμβουλή: αφήστε τα μωρά στο καρότσι)