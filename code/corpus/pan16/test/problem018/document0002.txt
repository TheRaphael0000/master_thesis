Το προηγούμενο Σάββατο 9/1, βρισκόμουνα με ένα φίλο μου στο Μουσείο Μπενάκη, σε ξενάγηση εικαστικής έκθεσης έργων του Φώτη Κόντογλου. Στη συνέχεια, χαλαρώσαμε κάνοντας τις βόλτες μας και απολαμβάνοντας τους καφέδες μας γύρω απ‘ το Γκάζι και τον Κεραμεικό, και το απόγευμα, μιας κι ο φίλος μου είναι γνώστης της ethnic κουζίνας, κατευθυνθήκαμε στο Ταϋλανδέζικο εστιατόριο BLUE BAMBOO (BB), για να δοκιμάσουμε τα THAI γαστρονομικά εδέσματά τους. 

Το ΒΒ βρίσκεται στην πιάτσα της οδού Δημοφώντος στα Άνω Πετράλωνα και λειτουργεί εκεί απ’ τον Μάη του 2014. Ιδιοκτήτες του είναι δυο  νέα παιδιά, ο Αντώνης κι ο Ξενοφώντας, γνώστες φυσικά των χώρων εστίασης αμφότεροι, που μεταμόρφωσαν το πρώην σουβλατζίδικο σε ένα φιλόδοξο Thai restaurant-bar! H συνεργάτης τους Αργυρώ επιμελήθηκε του μενού, βασιζόμενη σε φρεσκότατες πρώτες ύλες. Στην ανοιχτή κουζίνα, πίσω απ’ το μπαρ με τα σκαμπό, εργάζεται με ζήλο περισσό η σεφ Κουκάι, μια δυνατή περσόνα με πολυετή εμπειρία στην κουζίνα της πατρίδας της! 

Το ωράριό τους είναι τις καθημερινές από 18.00-00.30, ενώ τις Κυριακές, ανοίγουν νωρίτερα, από 16.00-00.00. Τα Σ/Κ επικρατεί πολυκοσμία, όπως είχα διαπιστώσει από προηγούμενες επισκέψεις μου στα πέριξ, οπότε απαιτείται τηλεφωνική κράτηση. Εμείς όμως, πηγαίνοντας νωρίς, ουσιαστικά στο άνοιγμά τους, δεν είχαμε κανένα πρόβλημα και βρήκαμε ωραίο τραπεζάκι στον εσωτερικό χώρο.

Το μαγαζί είναι γωνιακό και ο χώρος του είναι minimal, βιομηχανικός, με γκρι-μπλε αποχρώσεις, ενώ τριγύρω οι μεγάλες τζαμαρίες του δίνουν άπλετο φως. Υπάρχουν περί τα 10 ξύλινα τραπέζια και πάγκοι, που εξυπηρετούν περίπου 40-50 άτομα, αν λάβουμε υπόψη και τα σκαμπό του μπαρ. Εξωτερικά, καιρού επιτρέποντος, υπάρχουν μικρά τραπεζάκια και ράφια με καρέκλες ή σκαμπό, όπου μπορούν να πάρουν κάποιο πρόχειρο σνακ ή ποτό, καμιά δεκαριά άτομα ακόμη.

Οι σερβιτόροι ήταν ευγενικοί και πρόθυμοι, αλλά επειδή ήταν νωρίς δεν είχαμε την ευκαιρία να ελέγξουμε την ετοιμότητα και τον συντονισμό τους σε φάση πολυκοσμίας, ένα θέμα για το οποίο έχουν εκφρασθεί κάποια παράπονα από προηγούμενους χρήστες του site. 

Αφού ήρθε νερό βρύσης, όπως τους ζητήσαμε, πήραμε τα εξής πιάτα απ’ τον κατάλογό τους:

•	Απ’ τις σούπες τους δοκίμασα μια Tom Yum Kung, πικάντικη με γαρίδες, στα 7.50 €.
•	Ο φίλος μου πήρε μια Gwaytio Nuea Nam, αρωματική σούπα με noodles ρυζιού και μικρά κομματάκια μοσχαριού, στα 7.00 €. Οι σούπες ήταν, ό, τι έπρεπε, δηλαδή καυτές και ολίγον καυτερές!
•	Από τα πιάτα με curry πήρα γαρίδες Kaeng Pa Curry, το οποίο ήτανε εξαιρετικά πικάντικο πιάτο, χωρίς γάλα καρύδας. Τιμή 12.50 €.
•	Ο φίλος αρκέστηκε σε κοτόπουλο με πράσινο curry, επίσης συμπαθητικό πιάτο, λίαν καυτερό, στα 9.50 €. 
•	Για επιδόρπιο, μοιραστήκαμε ένα sorbet, στα 2.50 €.

Ο λογαριασμός έφτασε τα 54 €, συμπεριλαμβανομένων δύο εξωτικών cocktails που είχαμε πάρει αρχικά απ’ το μπαρ., τιμής 7.50 € έκαστον (! ), και που μου διέφυγαν οι ονομασίες τους. Επομένως, χωρίς τα ποτά, είμαστε στα 39 € συνολικά για τα φαγητά, δηλ. 19.50 € ο καθένας μας, στην κατηγορία 17/25 €. Θεωρώ και εγώ, συμφωνώντας με πολλούς φίλους χρήστες, ότι οι τιμές τους ίσως είναι κάπως τσιμπημένες για την περίοδο που εξακολουθούμε να διανύουμε, και για τον λόγο αυτό βαθμολογώ το vfm με 2 στα 4!!

Με την ευκαιρία, σας δίνω μια ιδέα των υπολοίπων φαγητών απ’ τον κατάλογό τους:

•	Υπάρχουν 4 σούπες, γύρω στα 7 €, καθώς και 8 ορεκτικά, από 5-7 €, ανάμεσα στα οποία: λαχανικά Chop Sue, ψητές φτερούγες κοτόπουλου με ginger, σουβλάκια κοτόπουλου με peanut sauce, τηγανίτες ψαριού με σάλτσα καυτερής πιπεριάς, spring rolls με γαρίδες ή λαχανικά και χοιρινό κιμά, ή vegetarian, καθώς και dumplings με νεροκάστανα, κιμά και γαρίδες. 
•	5 σαλάτες με διάφορα λαχανικά, θαλασσινά, mango κ. λπ. από 5-10 €.
•	8 είδη noodles και ρυζιού, από 3 έως 11.50 €.
•	6 συνδυασμοί κρεατικών ή γαρίδων με ποικιλίες από curry, και
•	6 σπεσιαλιτέ του ΒΒ, με διάφορα κρεατικά, γαρίδες, σολομό κ. λπ. Φυσικά εδώ δεν είναι δυνατόν να λείπει απ’ το μενού τους η ξακουστή Πάπια Πεκίνου, για 2 άτομα βέβαια, η οποία σερβίρεται με πιτάκια και ποικιλία λαχανικών και κοστίζει αντίστοιχα 25!!

Συμπερασματικά, θεωρώ ότι το ΒΒ συνιστά μια αξιοπρεπή πρόταση της κουζίνας αυτής της Άπω Ανατολής, παρότι είναι ίσως υπερτιμημένη ελαφρώς. Είναι λοιπόν μια εναλλακτική λύση, ανάμεσα σε περιορισμένους μάλλον χώρους Thai, όπως για παράδειγμα, στην Αθήνα, το TAMARIND και το ANDAMAN, στον Πειραιά, το ROUAN THAI, και στην Κηφισιά, το ROYAL THAI. Όσοι δεν τα έχετε επισκεφθεί, μπορείτε να ενημερωθείτε σχετικά απ’ το site μας, όπως άλλωστε και εγώ, προκειμένου να καταλήξετε στις αποφάσεις σας!