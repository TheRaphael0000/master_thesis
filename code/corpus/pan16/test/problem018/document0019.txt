Βράδυ Σαββάτου και γιορτή της καλύτερης φίλης, προσκληθήκαμε στο συγκεκριμένο μεζεδοπωλείο, το οποίο το τιμάω πλέον με μέτρο λόγω του μεγάλου ανταγωνισμού που υφίσταται πλέον στην Αργυρούπολη. Οπότε η κριτική μου δεν βασίζεται αποκλειστικά και μόνο στην εν λόγω βραδιά αλλά και σε παρελθοντικές μου εμπειρίες, που σαν απόψεις μεταξύ τους συγκλίνουν.

Όχι το παρκάρισμα στην Αργυρούπολη Σάββατο βράδυ και δη κοντά στο Ρακί Μέλι ξεχάστε το. Χίλιες φορές να πάρετε ταξί ή λεωφορείο εκτός αν έχετε όρεξη να κάνετε γύρους άνω του μισάωρου. Λόγω του συγκεκριμένου παράγοντα, παρκάραμε αρκετά δύσκολα μιας που ξεκινήσαμε τους γύρους στις 10:00 και στο μαγαζί μπήκαμε 10:30. 

Όσον αφορά την πρόσκληση της φίλης, είχε φροντίσει να κλισει τραπέζι για 12 άτομα δίπλα στην ορχήστρα για να μπορούμε και να χορέψουμε. 

Ο χώρος του μαγαζιού είναι ωραία διακοσμημένος και ζεστός με κάποια αρκετά μεγάλα μειονεκτήματα κατά την γνώμη μου. Ενώ θέλει πολύ να υποστηρίξει live βραδιές όπως και κάνει, δεν διαθέτει τον απαιτούμενο χώρο με αποτέλεσμα να χορεύουμε αρκετά στριμωγμένα και πατώντας αρκετές φορές άλλους θαμώνες του μαγαζιού που βρίσκονται στα γύρω τραπέζια. Εκτός του χορού τα τραπέζια ήταν αρκετά στριμωγμένα με αποτέλεσμα οποιοσδήποτε ήθελε να σηκωθεί έπρεπε να σηκώνει πρώτα όλους τους υπόλοιπους.

Από άποψη εξυπηρέτησης, ήμασταν κάτι παραπάνω από ευχαριστημένοι μιας που ότι μας ζητήθηκε το είχαμε και στην ώρα του καθώς και όλα τα πιάτα ήρθαν στην ώρα τους, με μοναδικό φάουλ ότι εξ'αρχής λείπανε δύο σετ μαχαιροπήρουνα από το τραπέζι.

Στην αρχή μας σερβιρίστηκε ψωμάκι που όπως είπε και ο Vagelis στην δική του κριτική ήταν αρκετά νόστιμο, και συνοδευόταν με ντίπ που σίγουρα περιείχε καρύδι, αρκετά νόστιμο.

Τα πιάτα που είχε επιλέξει η φίλη μου ήταν:
-Δύο σαλάτες με ρόκα, ντοματίνια, ταλαγάνι και σώς μπαλσάμικο οι οποίες αν και πολύ γευστικές ήταν πολύ μικρές σε μερίδα και φτάναν ίσα ίσα για μια τετράδα ατόμων.

-Δύο μερίδες τζατζίκι, το οποίο αν και καλό σε μερίδα δεν είχε αρκετή ένταση κατά την γνώμη μου

-Δύο μερίδες κολοκυθάκια τηγανιτά αρκετά καλά σε γεύση και κομμένα σε μικρές λωρίδες.

-Δύο μερίδες πατάτες στην σέσουλα, αρκετά γευστικές αλλά μου έλειπε η ρίγανη από πάνω τους.

-Τρεις ποικιλίες κρεατικών, δύο μεγάλες και μια μικρή οι οποίες περιείχαν πανσετάκια χοιρινού, φιλετάκια κοτόπουλου, λουκάνικο, μπιφτέκι, πιτούλες και πατάτες. Τα πανσετάκια χοιρινού ήταν υπέροχα, το ίδιο και το μπιφτέκι. Το λουκάνικο δεν με ενθουσίασε. 

Οι επιλογές μας σε κρασί ήταν τρία κιλά ροζέ και κόκκινο. Το κρασί οφείλω να τονίσω ότι ήταν το ωραιότερο που έχω πιει από όλα τα εστιατόρια της Αργυρούπολης, με γλυκόξινη ένταση.

Για όλα τα ανωτέρω που σας ανέφερα ο λογαριασμός της φίλης μου έκλεισε στα 150 Ευρώ. Τιμή αρκετά δυνατή για τα άτομα που ήμασταν.

Δεν μας κεράστηκε στο τέλος κάποιο χωνευτικό ποτό ή γλυκό ίσως επειδή φεύγαμε λίγοι λίγοι, αλλά στα τελευταία παιδιά που μείνανε τους κεράστηκαν δύο τέταρτα οινόμελο, το οποίο στεναχωρήθηκα που δεν πρόλαβα να το δοκιμάσω.

Το προτείνω στους κρεατοφάγους που δέν έχουν πρόβλημα με τους μικρούς χώρους και ζητάνε καλό κρασί, δεν το προτείνω για αυτούς που θέλουν χορό και διασκέδαση παρέα με το κρασί και τα φαγητό τους.