Αυτό το μαγαζί το ξέρω από παιδί!
Θα είμαι όμως αντικειμενικός αν και δεν παίρνει εύκολα κριτική. Είναι one of a kind. Δεν είναι ένα οποιοδήποτε μέρος. Ή θα το αγαπήσετε ή θα φύγετε βρίζοντας και δεν θα ξαναπατήσετε. 

Όσοι έχουν ευαισθησία στο θέμα καθαριότητα καλύτερα να πάνε κάπου αλλού. Επίσης οι άνθρωποι που το δουλεύουν δεν υποκρίνονται, είναι οι εαυτοί τους (και δεν είναι νέοι με πολλές αντοχές). Οπότε οποιαδήποτε ευγένεια ή συμπάθεια σας εκφράσουν θα είναι αληθινή, το ίδιο όμως και το αντίθετο. 

Μην περιμένετε από το μαγαζί να κάνει οποιαδήποτε προσπάθεια για να σας κερδίσει: ούτε η κουζίνα, ούτε αυτοί που το έχουν και το δουλεύουν, ούτε η μουσική (αυστηρά ρεμπέτικα και σε όποιον αρέσει), ούτε ο χώρος, ούτε οι τιμές. Είναι μια ζωντανή ιστορία και η αύρα του είναι αυτή που θα σας αποζημιώσει, αυτή που σε κάνει να νιώθεις πως είναι τιμή σου να κάθεσαι πάνω στις καρέκλες του και να κοιτάς την τεράστια τοιχογραφία με τους ρεμπέτες (εμπνευσμένη από τη γνωστή φωτογραφία εξώφυλλο τις δισκογραφικής συλλογής "ρεμπέτικη ιστορία"). 

Η αλήθεια είναι ότι ένα κομμάτι από την αυθεντικότητα του μαγαζιού οφείλεται στο ότι όσοι δεν ταιριάζουν σε αυτό, απλά δεν τους σηκώνει το κλίμα και φεύγουν. Για να πας στο εφήμερο πρέπει να είσαι μερακλής, φίλος του ρεμπέτικου και της μουσικής (όσοι δημιουργούν βαβούρα παρατηρούνται αυστηρώς), και άνθρωπος με κουλτούρα λαϊκή από εκείνην την παλιά, την αυθεντική, όχι τις σημερινές μιμήσεις και υποκρισίες. 

Από κουζίνα φάτε ότι θέλετε, με έναν μαγικό τρόπο καταφέρνουν να τα κάνουν όλα ωραία. Η μανιταρόπιτα είναι το κάτι άλλο, μην παραλείψετε να πάρετε.
Σαν καταναλωτής έχω αρκετούς λόγους για να μην πηγαίνω, αλλά πάντα θα πηγαίνω. Δεν ξέρω αν βοήθησα, πάντως, πραγματικά είναι από τις περιπτώσεις που μόνο αν πας μπορείς να καταλάβεις.