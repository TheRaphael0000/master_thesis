Τέταρτη βράδυ 30/12, φιλικό μου ζευγάρι, γιορτάζοντας την επέτειο του γάμου τους, προσκάλεσε εμένα και κάποια κοινή μας γνωστή για να δοκιμάσουμε τα φημισμένα θαλασσινά στο ΑΓΑΝΙ (Α), που βρίσκεται στο Μαρούσι.

Το Α λειτουργεί εκεί απ’ το 2013, αλλά την προηγούμενη πενταετία τουλάχιστον, βρισκόταν απέναντι, 1,50 περίπου χιλιόμετρο δυτικότερα, στην Αλσούπολη της Νέας Ιωνίας, πίσω απ’ το ΟΑΚΑ, όπου και λειτουργούσε με την επωνυμία ‘ΑΛΣΟΥΠΟΛΗ - Η ΓΩΝΙΑ ΤΩΝ ΓΕΥΣΕΩΝ’. Ιδιοκτήτης, σεφ (μάγειρας και ζαχαροπλάστης) αλλά και μαιτρ, ήταν και είναι ο κ. Στάθης Κουτέρης, με καταγωγή απ’ τ’ Άγραφα, βορείως του Καρπενησίου. Κι αν την ΑΛΣΟΥΠΟΛΗ την είχα ακούσει, το ΑΓΑΝΙ το γνώρισα προχθές και το θαύμασα για τη νοστιμιά των εδεσμάτων του.

Έχοντας διαβάσει τις κριτικές των φίλων χρηστών ήμουν αρκετά κατατοπισμένος για πρόσωπα και πράγματα. Έτσι, πληροφορήθηκα απ’ τον χρήστη Pitikon, ότι η ονομασία ΑΓΑΝΙ σημαίνει τις λεπτές βελονίτσες απ’ το τελείωμα του σταχυού των δημητριακών.

Το Α βρίσκεται στο ύψος του Παράδεισου, στον παράδρομο της Κηφισίας, πίσω απ’ την Τράπεζα Πειραιώς,  μεταξύ των οδών Γκύζη και Παραδείσου. Λειτουργεί καθημερινά για γεύμα και δείπνο, εκτός από Κυριακή βράδυ και Δευτέρα μεσημέρι. 

 Ο χώρος, σχεδόν γεμάτος λόγω των ημερών, ήταν απλός αλλά ζεστός απ’ τα κλιματιστικά, παρότι έξω οι θερμοκρασίες ήταν για πρώτη μέρα πολύ χαμηλές. Υπήρχαν τζαμαρίες μέσα κι έξω και καμιά δεκαριά τραπέζια, σε άνετη απόσταση μεταξύ τους. Πληροφορηθήκαμε ότι οι εξωτερικές τζαμαρίες -απ’ την άνοιξη μέχρι το φθινόπωρο- ανοίγουν, καθώς και μία τέντα, έτσι ώστε να δημιουργείται ενιαίος χώρος με την αυλή, όπου γίνεται το σερβίρισμα σε ένα ευχάριστο περιβάλλον. Οι τουαλέτες ήταν επίσης πεντακάθαρες και ευπρεπείς. 

Ο ίδιος ο κ. Κουτέρης μάς εξήγησε τα του καταλόγου, ενώ το σερβίρισμα, στους σωστούς χρόνους αναμονής, πραγματοποιήθηκε από τον βοηθό του σερβιτόρο. Εμείς διαλέξαμε τα ακόλουθα πιάτα:

•	Από ορεκτικά, μοιραστήκαμε μια πεντανόστιμη ταραμοσαλάτα και μία μερίδα χαλούμι με λαχανικά ψητά στη σχάρα. (9 στα 10).

•	Από κυρίως πιάτα, δοκιμάσαμε: ένα ριζότο με σουπιά, το οποίο ήταν βρασμένο στο μελάνι της, (9 στα 10), μία γαρίδες κάρυ, με sauce φινόκιο, κάρυ, σκόρδο και γάλα καρύδας, (9 στα 10), ένα χέλι καπνιστό με φασόλια και παντζάρια, (8 στα 10) και ένα καταπληκτικό τραχανωτό, με ολόφρεσκο ροφό (σπεσιαλιτέ του μαγαζιού, όταν υπάρχει το ψάρι). (10 στα 10!! ).

•	Στην αρχή ήρθαν ψωμάκια που χρεώθηκαν προς 1.50 € έκαστο, καθώς και εμφιαλωμένο νερό, για το οποίο ήμασταν σύμφωνοι.

•	Στο τέλος μοιραστήκαμε δύο εξίσου καλά γλυκά του σεφ, μία μους λεμόνι και μία Πάβλοβα με παγωτό.

•	Ήπιαμε βέβαια και λόγω της επετείου ένα εξαιρετικό λευκό Σαντορινιό κρασί, το Κτήμα Αργυρού, ποικιλίας Ασύρτικου, 13 βαθμών αλκοόλ, με ιδιαίτερα φρουτώδη και τραγανή επίγευση. Ενώ πλήρωσε ο εορτάζων φίλος μου, νομίζω ότι το κρασί κόστιζε 34 €, τιμή λογική για το συγκεκριμένο είδος, αφού στις κάβες στοιχίζει περίπου τα μισά! 

Μας κέρασαν εξαιρετική ρακί, σαν επισφράγιση ενός ωραίου δείπνου θαλασσινών και μιας αλησμόνητης εμπειρίας, εν μέσω της όλης εορταστικής ατμόσφαιρας.

Έχω την εντύπωση ότι ο λογαριασμός με το κρασί ήρθε γύρω στα 120 €, οπότε κατ’ άτομο χωρίς το κρασί θα είναι περίπου στα 21 €, δηλ. κατηγορία 17/25 €. Στην περίπτωσή μου όμως δεν μπορούσα βέβαια να είμαι αδιάκριτος, αλλά μόνο ευγνώμων προς τους εορτάζοντες. Ωστόσο, κρίνοντας από την όλη εμπειρία φαγητών και ποτών, θεωρώ ότι το Α είναι άξιο δημιούργημα του Στάθη Κουτέρη, με εκλεκτές γαστρονομικές γεύσεις και άψογη εξυπηρέτηση, καθώς και καλό vfm τα οποία και βαθμολόγησα ανάλογα. 

Όσον αφορά τα υπόλοιπα πιάτα του πλούσιου καταλόγου του Α, θα μπορούσα ολοκληρώνοντας να αναφέρω ό, τι κατάφερα να σημειώσω: 
•	Ψαρόσουπα, 5 €
•	Μελιτζάνα καπνιστή, 6 €
•	Σολομός μαριναρισμένος, 11 €
•	Μύδια ατμού, 9 €
•	Γαρίδες ατμού, 15  €
•	Χταπόδι & φάβα, 13 €
•	Διάφορα ριζότο, 13-22 €
•	Παπαρδέλες με μαύρη τρούφα, 15 €
•	Σολομός σχάρας, 13 €, καθώς και μια ποικιλία κρεατικών, που προσωπικά θα απέφευγα σε ένα τέτοιο χώρο.

Συμπερασματικά, πρόκειται για μια ενδιαφέρουσα εμπειρία θαλασσινών, σ’ ένα χώρο που ξεφεύγει τόσο απ’ τα δυσθεώρητα και πανάκριβα γκουρμέ εστιατόρια, όσο κι απ’ τις ψαροταβέρνες της γειτονιάς μας ή της παραλίας.