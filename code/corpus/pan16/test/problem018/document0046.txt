Επισκεφθήκαμε το εστιατόριο το πρώτο Σάββατο μετά τις γιορτές της πρωτοχρονιάς βασιζόμενοι στις κριτικές που διαβάσαμε στο ask4food και το  foursquare. Το βρήκαμε πολύ εύκολα αφού βρίσκεται σε μια κάθετο της λεωφόρου Μαραθώνος, ακριβώς πριν την πλατεία της Νέας Μάκρης. Παρκάρει κανείς εύκολα απ έξω καθώς και στους γύρω χώρους. 

Πηγαίνοντας για τον εσωτερικό χώρο διασχίσαμε μια αυλή-βεράντα που φαντάζομαι ότι τους καλοκαιρινούς μήνες θα είναι αρκετά συμπαθητική. Υπάρχει και αρκετό πράσινο τριγύρω, δεδομένου ότι η ορατότητα είναι επί του δρόμου. Δεν μας έλειψε η θαλασσινή θέα, αφού γνωρίζαμε ότι το μέρος δεν βλέπει θάλασσα. Στον ίδιο δρόμο υπήρχαν κι άλλα εστιατόρια, αλλά το συγκεκριμμένο είχε την περισσότερη πελατεία. Ο εσωτερικός χώρος ήταν μικρός, αλλά προσεγμένος. Τα τραπέζια με τραπεζομάντηλα και ήδη τοποθετημένα τα πρώτα σερβίτσια. Ηχογραφημένη χαμηλή μουσική. Τέσσερα τραπέζια κατειλλημένα, ώρα 13.30 το μεσημέρι. Δεν νοιώσαμε καθόλου βαρειά ατμόσφαιρα ή μυρουδιά νικοτίνης (δεν παρατήρησα αν επιτρέπεται το κάπνισμα)

Η εξυπηρέτηση δεν ήταν ούτε άμεση, αλλά ούτε και καθυστερημένη. Το προσωπικό ευγενικό, φιλικό και με επίγνωση του ρόλου του. Το μενού σε τρεις Α4 διαφορετικές σελίδες: Το στάνταρ, τα πιάτα ημέρας και τα ποτά. Η εντύπωση απο τις περιγραφές των πιάτων ήταν ότι πρόκειται για μεταμοντέρνα ελληνική κουζίνα με παραδοσιακές όμως καταβολές.

Το μπουκάλι του εμφιαλωμένου νερού πράγματι κατέφθασε χωρίς παραγγελία. Το θεωρώ όμως μια κίνηση εκ των ουκ άνευ, αφού πάντα το επιδιώκω  εμφιαλωμένο στις εξόδους μου. Αν πάντως το... απεύχεστε, απλά πείτε το! Μαζί με το νερό ήρθε ένα πανεράκι με δυο ειδών ψωμί (λευκό και μαύρο/πολύσπορο) και ένα μπωλάκι ελίτσες.

Ξεκινήσαμε με μία σαλάτα από ντοματίνια πλαισιωμένα από ένα μεγάλο σουσαμένιο κουλούρι Θεσσαλονίκης, γεμιστό με μαλακό άσπρο τυρί. Την... εξαφανίσαμε! Ακόμα και ο σύζυγος που δεν συμπαθεί τα ντοματίνια, τα βρήκε γευστικότατα. Τα δύο κυρίως πιάτα ήταν: μία μερίδα από δύο ζουμερά νοστιμώτατα μπιφτέκια (70%μοσχαρίσιος-30%αρνίσιος κιμάς) πάνω σε μια στρώση από τραγανές ψιλοκομμένες πατατούλες-σπίρτα και μία μερίδα τρυφερό ψαρονέφρι συνοδεία εκπληκτικού πουρέ μελιτζάνας με σάλτσα.

Συμπληρώσαμε με δύο ποτήρια αξιοπρεπέστατου cabernet, ενώ κλείσαμε με μιά μερίδα (αρκετή για 2 άτομα) παγωτού κρέμα με μαρέγκες και φράουλες.
Ευχαριστηθήκαμε την πολύ καλή ποιότητα των υλικών, το σωστό μαγείρεμα και το σπουδαιότερο, την ελαφρότητα του φαγητού.

Υπήρξε ενδιαφέρον του προσωπικού σε όλα τα στάδια για το πόσο ευχαριστημένοι είμαστε. Πληρώσαμε με κάρτα τον λογαριασμό των 40 ευρώ ενώ χαρήκαμε για το τελικό "κέρασμα" του κρασιού που καταναλώσαμε.

Φύγαμε με τις καλύτερες εντυπώσεις και με την πρόθεση να επαναλάβουμε αυτή την γευστική εμπειρία.