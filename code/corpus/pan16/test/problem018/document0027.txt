Οφείλω να ομολογήσω πως το Ask4Food με ξάφνιασε.

Έχω καθιερώσει με τον άνδρα μου Κυριακάτικη έξοδο για μεζοδοκαταστάσεις (λόγω του υπερβολικά περιορισμένου χρόνου που διαθέτω). Μια χαμένη Κυριακή, λοιπόν, χωρίς να έχω πάρει το ακρογιάλι (χρειάστηκε να επισκεφτώ μια συγγενή) ήμασταν έτοιμοι να ακυρώσουμε την καθιερωμένη έξοδο και να παραγγείλουμε σουβλάκια όταν έλαβα το ultimatum πως αν έχω βρει ένα καλό μαγαζί μέχρι να φτάσουμε Καλλιθέα θα με πήγαινε (Μέγαρο Μουσικής Καλλιθεά δεν είναι μακρυά οπότε δεν είχα πολύ χρόνο για ψάξιμο).

Ανοίγω το Ask4Food βάζω την Καλλιθεά και τσεκάρω ένα ένα τα μαγαζιά (στα περισσότερα είχα πάει) και εντοπίζω ένα στο οποίο δεν έχω πατήσει ποτέ το πόδι μου - τους Μένητες!

Όπα, εδώ είμαστε είπα. Το προτείνω, ήταν λίγο διστακτικός, κλάφτηκα λίγο παραπάνω και εν τέλει τον κατάφερα. Μέχρι σήμερα με ευχαριστεί....

Ο χώρος είναι... από αυτούς που ξεκινούν οι επαναστάσεις. Συνομωτικό, υπόγειο, από την εποχή του Βαμβακάρη. Νομίζεις πως θα ξεφυτρώσει ο Κούρκουλος απο κάποια γωνιά και θα χορέψει το Βουνό. (Δεν έχει σήμα το κινητό, πράγμα που το κάνει ακόμα πιο πειστικό).

Διαλέγω πάντα το σημείο με τις τάβλες και τα κιλίμια γιατί μου θυμίζει τραπέζι σε σπηλιά, είναι πιο σκοτεινό. Κοντολογίς, η ατμόσφαιρα με συνάρπασε. Με χάλασε λίγο που επιτρέπεται το κάπνισμα αλλά τι να κάνουμε. 

Ο κατάλογος είναι πάμφθηνος, όσο μεγαλύτερη η παρέα τόσο πιο φθηνά έρχεται ανά άτομο. Κάθε μέρα έχει και έξτρα πιάτα της ημέρας (δοκιμάστε μοσχαράκι στη γάστρα... απλά λουκούμι).

Το πιο ακριβό πιάτο στο μενού κάνει 11 ευρώ (έχει περίεργο όνομα, δεν το παραγγείλαμε γιατί είναι ομελέτα και δεν μας έκανε κουκου).

Ξεκινάμε λοιπόν από αυτά που προτιμήσαμε....
Σαλάτα με ρόκα (με ξερά σύκα και μπαλσάμικο... φλίδες παρμεζάνας κι εγώ ξετρελάθηκα γιατί δεν το περίμενα). Πολύ δροσιστική και γευστική.

Τυροκαυτερή... με το φρέσκο τσίλι να έχει παραπέσει και να την κάνει πύραυλο και να σε εκτοξεύει.

Πατάτες τηγανητές (όπως πρέπει... φρέσκιεεεεες με ριγανίτσα και αλατάκι σε κυβάκια)

Παστουρμαδοπιτάκια (εκπληκτικάααα αλλά θα ήθελα περισσότερα). Ο παστουρμάς δεν μυρίζει καθόλου και νομίζω πως το συνδυάζουν με τσένταρ που το απογειώνει.

Μανιτάρια στη σχάρα (το μόνο πιάτο που με άφησε αδιάφορη γιατί νομίζω πως το φτιάχνω καλύτερα). Κλασικά πλευρώτους με βαλσαμικό. Τις επόμενες φορές που πήγαμε δεν τα παραγγείλαμε ξανά.

Κοτόπουλο φιλέτο... γευστικότατο περιχυμένο με ξυνή σάλτσα. Εντύπωση μου έκανε η ζουμερότητα του κρέατος. 

Όλα τα παραπάνω με λιγότερο από 30 Ευρώ... Τα πιάτα είναι σχετικά μικρά αλλά σε χορταίνουν. Και οι τιμές κυμαίνονται από 2,5 μέχρι 6 Ευρώ/ πιάτο.

Συνοψίζω, το συστήνω ανεπιφύλακτα... όσοι Καλλιθεάτες και Νοτιοπροαστιώτες δεν έχετε πάει... απλά χάνετε!