Πρώτη έξοδος του χρόνου και η πρόταση από τον Βαγγέλη έπεσε για ψαρομεζέδες στο Κερατσίνι. Δεν χρειάστηκε καν να ρωτήσουμε που θα πάμε.
Ε/Γ Ταξιδεύοντας: Δεν έχω λόγια. Χαλάλι τα χιλιόμετρα Βαγγέλη.

Ε/Γ Ταξιδεύοντας: Η απόλυτη γευστική ψαροφαγία. 
Έχοντας την γευστική εμπειρία από την πρώτη συνάντηση του ask στο αδερφάκι του στα Βόρεια, ήξερα τι θα συναντήσω. Τελειώνοντας το amazing dinner και παρότι δεν είμαι expert του ψαριού, θεωρώ ότι το Ε/Γ δεν πρόκειται ποτέ να σε προδώσει. Θα σε ταξιδέψει στα καταγάλανα νερά του Αιγαίου, θα ψαρέψει για σένα, θα στα προσφέρει στο πιάτο με τον καλύτερο δυνατό τρόπο και θα κάνει το παν έτσι ώστε το 2ωρο που θα καθίσεις στον χώρο τους να μην σου λείψει τίποτα και να φύγεις ευχαριστημένος.

Το περιβάλλον κλασσικής ψαροταβέρνας παλαιάς κοπής. Δεν θα μπορούσε άλλωστε να είναι και κάτι διαφορετικό. Όταν βλέπεις στενά δρομάκια, χαμηλά σπίτια δίπλα στις πολυκατοικίες, πλακόστρωτες αυλές και ασπρισμένα πεζοδρόμια κάτι πιο μοντέρνο θεωρώ θα χαλούσε το image της περιοχής και δεν θα κολλούσε με τίποτα.. 

Μακρόστενος χώρος μέσα και έξω, με έντονα τα χρώματα και τα αντικείμενα της θάλασσας στη διακόσμηση. Σε μπλε και γαλάζιο φόντο λοιπόν, κάθονται αναπαυτικά και στολίζουν το χώρο λογής - λογής φινιστρίνια, φανάρια και φανοί θυέλλης καραβιού, πυξίδες και πολλά μα πάρα πολλά όστρακα. Στην οροφή το δίχτυ με τα όστρακα που μπλέχτηκαν σε αυτό μετά από καλή ψαριά. Μουσική η κατάλληλη λαϊκή για να συνοδεύει τους ψαρομεζέδες.

Εξυπηρέτηση άριστα 10 για όλο το προσωπικό. Επεξηγήσεις από τον ειδικό στα ψάρια που ''τρέχει'' το Ε/Γ - μιας και έχει πανεπιστημιακές γνώσεις στο αντικείμενο- στο τι τρώμε, και πώς έχει παρασκευαστεί, σωστή σειρά στους μεζέδες, χαμόγελα παντού, έτοιμοι όλοι να απαντήσουν και στην πιο περίεργη ερώτηση μας. 

Η παραγγελία μεγάλη μιας και ήμασταν αρκετοί και με διάθεση να φάμε καλά. 

Ψωμί 2 ειδών, φρυγανισμένο και εμπλουτισμένο με λάδι και ρίγανη, συνοδεία πράσινων ελιών για να μας ανοίξει η όρεξη. 

Γλυκόπιοτο λευκό κρασί έρεε στο τραπέζι μαζί με εμφιαλωμένο ούζο για τις 2 κυρίες της παρέας καθ’ όλη την διάρκεια της παραμονής μας στο Ε/Γ.
Ραδίκια φρέσκα, ζεστά, με μπόλικο λεμόνι στη συνέχεια, μαζί με την κλασσική –δεν θα μπορούσε να λείψει άλλωστε από το τραπέζι αφού με είχε εντυπωσιάσει στην πρώτη επίσκεψη στα Βόρεια- ντομάτα ‘’Ταξιδεύοντας’’. Τόσο απλό πιάτο αλλά φοβερός και γευστικός μεζές. Ξεφλουδισμένη τομάτα κομμένη σε ροδέλες, πασπαλισμένη με χοντρό αλάτι μαζί με κρίταμο και κάπαρη για έξτρα γεύση και οξύτητα. Απαραίτητο σε κάθε τραπέζι. 

Συμπλήρωμα στις σαλάτες, μια απίθανη αλοιφή λευκής ταραμοσαλάτας και καβουροσαλάτα με ψίχα από καβούρι, μαρούλι, λεμόνι, λάδι και πιπέρι. Μαζί με το καρπάτσιο από λαβράκι το οποίο εμφανισιακά δεν έλεγε, αλλά γευστικά έσκιζε όπως ήταν ψημένο μόνο σε αλάτι, με τριμμένο κόκκινο πιπέρι και ψιλοκομμένο χλωρό κρεμμύδι συμπληρώσαμε τα εισαγωγικά και είπαμε να κάνουμε ένα διάλειμμα για τη συνέχεια. Αμ δε!!!!!!!!!

Εκεί πέσαν τα πρώτα κεράσματα. Φιλέτο λούτσου στο λαδάκι του. Άριστα ψημένο, καθαρισμένο με εξαιρετικά νόστιμο κρέας. Μετά την πρώτη διστακτική δοκιμή, εξαφανίστηκε από τα πιάτα. 
Συνεχίσαμε με 3 ειδών χταπόδια. Χταπόδι του Νώντα, χταπόδι ψητό και χταπόδι κρασάτο. Ο Νώντας με διαφορά ο καλύτερος. Τηγανιτό με λάδι και ρίγανη, το οποίο μαρινάρεται για 10 μέρες σε διάφορα μυρωδικά. Διαφορετική γεύση αλλά αφρός πραγματικός στο στόμα. Το κρασάτο καλό σαν μεζές, με τρόπο παρασκευής περίπου σαν το στιφάδο. 

Τέλος το τεράστιο πλοκάμι του ψητού χταποδιού ήταν γευστικό αλλά αρκετά σκληρό που όπως μας εξήγησε ο σερβιτόρος οφείλεται στον τρόπο προετοιμασίας πριν το ψήσιμο. 

Σκουμπρί καπνιστό, που δοκίμασα πρώτη φορά στα Βόρεια γαρνιρισμένο με ξερό κρεμμύδι, μαϊντανό και λάδι πάρα πολύ καλό. Το λάτρεψα.

Ρύζι με σουπιά στο μελάνι της, πολύ καλά χυλωμένο το ρύζι, ωραία βρασμένη η σουπιά και άριστα αρτυμένη με τα μυρωδικά και βότανα. 

Ψητή στρειδοσαλάτα με σκόρδο και φρέσκο βούτυρο. Ελληνικότατα και δυστυχώς στρείδια χωρίς μαργαριτάρια, όπως σχολίασε στεναχωρημένος ο Γιάννης. Αυτή τους η έλλειψη δεν μείωσε καθόλου την εκπληκτική γεύση τους.

Κουτσομούρες τέλεια τηγανισμένες, φρεσκότατες, μύριζαν θάλασσα. 

Σε αυτό το σημείο έπεσε και το δεύτερο κέρασμα. Στο τραπέζι προσγειώθηκαν κάτι τεράστιες δαγκάνες και πόδια βασιλικού καβουριού. Oύτε ήξερα πώς τρώγονται, ούτε φυσικά είχα ξαναδοκιμάσει. Οπότε προθυμοποιήθηκε να μου δείξει η Ελένη, η οποία μόλις είχε τελειώσει μια γευστική ψαρόσουπα με σκορδάτα κρουτόν. Πολύ καλό το ψαχνό της δαγκάνας, αλλά λίγο. Το φάγαμε και αυτό ευχάριστα.

Εδώ ήρθαν και τα λεμονάτα σορμπέ για να καθαρίσουν οι γεύσεις. Η συνέχεια είχε αυγοταραχομακαρονάδα. Τεράστια πιατέλα με σωστά βρασμένα λιγκουίνι μυρωδικά και αυγοτάραχο Ελληνικότατο. Πολύ καλή και γεμάτη γεύση, ωραία τα μυρωδικά του, πήραμε και πακέτο. 

Από δω και πέρα άρχισαν τα τελικά κεράσματα. Τριλογία γευστικών γλυκών (τσαλακωμένη πορτοκαλόπιτα, σοκολατόπιτα και cheece cake), φρουτοσαλάτα αποτελούμενη από ρόδι, φράουλες, μήλα και μανταρίνια, μοσχάτο και μαστίχα για την χώνεψη.

Φάγαμε αυτοκρατορικά, δώσαμε only 27 ευρώ το άτομο και ανανεώσαμε το ραντεβού. 
Μέχρι τώρα είχα στανταράκι σε μεζεδοπωλεία τη ‘’Φυσαρμόνικα’’, μαγαζί που δεν πρόκειται ποτέ να σε εκθέσει, μετά την χθεσινή βραδιά έβαλα στην λίστα και το Ε/Γ στο Κερατσίνι που αποτελεί για μένα μακράν την καλύτερη ψαροταβέρνα, το καλύτερο μαγαζί σε θαλασσινά.  

- Τελικά πως πέρασες στο Ταξιδεύοντας; ρώτησε η γυναίκα μου.

- Ταξίδεψα σε μαγικά νησιά, δοκίμασα εκπληκτικές γεύσεις, χάρηκα με την φιλικότητα και αμεσότητα του προσωπικού και δυστυχώς πάλι έχασες!!!!!