Το περασμένο Σαββατόβραδο είδαμε στην Κηφισιά με τη φίλη μου την ταινία ΝΟΤΙΑΣ, που βέβαια δεν είχε καμία σύγκριση με τη μαγευτική ΠΟΛΙΤΙΚΗ ΚΟΥΖΙΝΑ της προηγούμενης δεκαετίας…

Αμέσως μετά πήγαμε στο Μαρούσι για φαγητό και αμφιταλαντευόμασταν ανάμεσα στο ALTAMIRA και στο NEW ORLEANS που βρίσκονται στην κεντρική οδό Περικλέους, η οποία συνδέει τον Σταθμό του ΗΣΑΠ με την Πεύκη. Τελικά, καταλήξαμε στο NEW ORLEANS, που βρίσκεται ανάμεσα σε καφέ-μπαρ και πιτσαρίες που ζωντανεύουν τον δρόμο αυτό, και μάλιστα σταθήκαμε τυχεροί γιατί παρκάραμε με το πρώτο στην επόμενη γωνία!

Το μαγαζί αυτό, που λειτουργεί από το καλοκαίρι του 2014, ανοίγει καθημερινά μέχρι τις τρεις το πρωί και παρότι είναι μάλλον μικρό σαν χώρος, μαζεύει αρκετό και καλό κόσμο, κυρίως νεανικές παρέες, γιατί τα burgers του είναι κυριολεκτικά ΤΕΛΕΙΑ!! Όπως, πολύ χαρακτηριστικά γράφει μέσα το motto τους: IN BURGER WE TRUST!

Στον χώρο υπάρχουν δερμάτινοι αντικριστοί καναπέδες και δεσπόζει ο κεντρικός ψηλός πάγκος με τα δερμάτινα σκαμπό, όπου οι θαμώνες τρώγοντας έχουν άμεση θέα της ανοιχτής κουζίνας. Το όλο στυλ έχει κάτι από USA!! Ο υπεύθυνος και οι σερβιτόροι είναι ευγενικοί και ο κατάλογος απλός αλλά περιεκτικός. Μάθαμε ότι υπάρχει και delivery στο Μαρούσι και την Πεύκη και είδαμε το σχετικό μηχανάκι απ’ έξω. 

Εμείς διαλέξαμε από τα 6 burgers του καταλόγου τους, το Hangover Blues με τυρί cheddar, bacon, αυγό, ντομάτα και μαρούλι, και το Katrina burger με cheddar, ντομάτα, μαρούλι και κρεμμύδι. Πήραμε τη μοναδική σαλάτα τους, την ομώνυμη NEW ORLEANS με λάχανο, παρμεζάνα, πατάτες, αυγό, καλαμπόκι και dressing. 

Στην αρχή είχε προηγηθεί μια μερίδα onion rings, ενώ ήπιαμε δυο μπύρες Heineken. Στο τέλος πήραμε δύο milk shakes, με βανίλια και σοκολάτα. Αυτό που ξεχώρισε ήταν η άριστη ποιότητα των κρεάτων τους αλλά και η νοστιμιά του ψησίματος των ζουμερών burgers!!

Για όλα αυτά πληρώσαμε 33 €, η απόδειξη κανονικά (το άτομο στα 10/16 €).

Αναμφίβολα συστήνεται σαν πολύ καλό και τίμιο μπεργκεράδικο, ειδικά αν βρεθείτε όπως εμείς στα βόρεια προάστια!!