Κυριακή 03/01/2016 αποφασίσαμε με τη γυναίκα μου να πάμε για χαλαρή μπύρα στην Ηλιούπολή και συγκεκριμένα στο Beerology. Η γυναίκα μου είχε επισκεφθεί ξανά το μαγαζί το περασμένο καλοκαίρι με μια φίλη της και μου μετέφερε καλές εντυπώσεις. Μαζί είχαμε κάνει άλλη μία απόπειρα να το επισκεφθούμε Σάββατο βράδυ πριν από δύο μήνες, χωρίς κράτηση, με αποτέλεσμα φυσικά να «φάμε τα μούτρα μας», αφού δεν υπήρχε τραπέζι εκείνη την ώρα. Αυτή τη φορά σταθήκαμε πιο τυχεροί, αφού η συγκεκριμένη δεν ήταν ημέρα αιχμής και βρήκαμε άνετα τραπέζι, χωρίς να έχει προηγηθεί κάποια κράτηση.

Η μπυραρία ουσιαστικά αποτελείται από δύο εντελώς ξεχωριστές αίθουσες. Η κάθε μια χωράει καμιά 15αριά τραπέζια και έχει δικό της μπαρ. Επειδή στην επάνω αίθουσα υπήρχαν ήδη μερικές παρέες με αποτέλεσμα τα διαθέσιμα τραπέζια να βρίσκονται μπροστά στην πόρτα, επιλέξαμε την κάτω αίθουσα. Η συγκεκριμένη βέβαια ήταν λίγο χαμηλοτάβανη, με αποτέλεσμα η ατμόσφαιρά της να σε «πνίγει». Σίγουρα η επάνω αίθουσα έχει καλύτερη θεά στο δρόμο. Παρόλα αυτά, αν και όταν μπήκαμε στο μαγαζί υπήρχαν μόλις δύο παρέες, μέχρι την ώρα που φύγαμε ο χώρος είχε σχεδόν γεμίσει. 

Ένα άλλο αρνητικό σημείο που εντόπισα ήταν η μουσική. Από είδος και ένταση όλα ήταν τέλεια, δηλαδή κλασική ροκ μουσική, σε σωστή ένταση, ό, τι πρέπει δηλαδή για να συνοδεύσεις την μπύρα σου και να μιλήσεις με το διπλανό σου. Όμως μέχρι την ώρα που φύγαμε έπαιζε το ίδιο CD με αποτέλεσμα μετά από μία ώρα να ακούς τα ίδια τραγούδια, με την ίδια μάλιστα σειρά! Νομίζω ότι ένα laptop με random επιλογές πολλών τραγουδιών θα έλυνε το πρόβλημα.

Η εξυπηρέτηση, από μία και μόνο κοπέλα η οποία είχε αναλάβει όλη τη συγκεκριμένη αίθουσα. Έστρωνε τα τραπέζια με σουπλά και μαχαιροπήρουνα, έπαιρνε τις παραγγελίες, έβαζε τα ποτά και σέρβιρε. Σίγουρα σε μέρες και ώρες αιχμής χρειάζεται και δεύτερο άτομο. Ήταν ευγενική και χαμογελαστή, ενώ στο τέλος ο λογαριασμός ήρθε σε νόμιμη απόδειξη.

Εμείς επιλέξαμε δύο συγκεκριμένα πιάτα από τον κατάλογο:

1)	Μπουρίτος με κοτόπουλο. Πρόκειται ουσιαστικά για μία ζύμη η οποία περιέχει κοτόπουλο, πιπεριές, τυρί και σάλτσα ντομάτας. Πολύ νόστιμο και σωστά ψημένο, τόσο το κρέας όσο και η ζύμη, ώστε να μην σε βαραίνει. Μου φάνηκε ότι ήταν ψημένη στο φούρνο, αφού δεν παρατήρησα κανένα ίχνος λαδίλας που αφήνουν αντίστοιχα τηγανητά πιάτα. Ήταν κομμένο σε δύο μεγάλα κομμάτια, με αποτέλεσμα η μερίδα να είναι άκρως επαρκής.

2)	Ένα μπέργκερ. Μεγάλο σε μέγεθος, τόσο για το μάτι όσο και για το στομάχι. Έρχεται σε ξύλινο πλατό και συνοδεύεται από νόστιμες τηγανιτές πατάτες και κλασική μπάρμπεκιου σος. Το μπιφτέκι καλοψημένο και πεντανόστιμο, ήταν πολύ ικανοποιητικό σε μέγεθος. Περιείχε τυρί, μπέικον, ντομάτα μαρούλι και φαγώθηκε ευχάριστα και από τους δυο μας.

Πήραμε δύο βαρελίσιες μπύρες weiss και για όλα αυτά πληρώσαμε 25 €. Το μπουρίτο κόστιζε 6,50 €, το μπέργκερ 8,50 € και οι μπύρες 5 € έκαστη. Ίσως το δικαιότερο για το value for money να ήταν 3,5/4, όμως έμεινα απόλυτα ικανοποιημένος από τη γεύση, οπότε του βάζω 4. Αξίζει να σημειωθεί ότι έχει μεγάλη ποικιλία, τόσο από βαρελίσιες μπύρες, όσο και από μπουκάλια. Σίγουρα θα το ξαναεπισκεφθώ.