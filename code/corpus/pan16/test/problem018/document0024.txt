Παραμονή Χριστουγέννων βγήκαμε με τη φίλη μου για μια βόλτα στο κέντρο και με το περπάτημα μας έκοψε πείνα (δηλ. βασικά εμένα) πρότεινα  λοιπόν να κεράσω φαλάφελ στο χέρι και έτσι τραβήξαμε για την Αιόλου. Φυσικά το γνωστό μαγαζάκι είχε μια τεράστια ουρά και επειδή πεινούσα αποφάσισα να καθίσουμε εκεί δίπλα στο Mama Roux. Είδα που με κοίταξε με απορία αιφνιδιασμένη, αλλά εγώ με που ελευθερώθηκε τραπέζι από τα υπαίθρια κάθισα, θεωρώντας ότι είναι ένα φτηνό νεανικό μαγαζί…(όταν πεινάω θολώνω! )

Η Εξυπηρέτηση:4/4
Με το που καθίσαμε, ένας νεαρός φιλικότατος σερβιτόρος μας έφερε νερό καράφα/ποτήρια της βρύσης. Δυο σουπλά χάρτινα με τυπωμένο αναλυτικά τον κατάλογο με τιμές για μισές μερίδες ή ολόκληρες. Σούπερ! Παρ` όλο τον κόσμο η εξυπηρέτηση σφαιράτη, οπότε 4/4.

 Ο Χωρος:3/4
Τα τραπέζια έξω είναι επί της Αιόλου, οπότε δεν έχει βαθμολογία. Το μέσα όπως το είδα, ήταν κουλ, ευχάριστο, θα καθόμουν χωρίς πρόβλημα, λέω 3/4.

Το Φαγητό:3/4
Πήραμε μια σαλάτα, νομίζω φατούς τη λένε, πράσινη με γαρνιτούρα ένα άσπρο συριακό τυρί πολύ ενδιαφέρον, δεν θυμάμαι το όνομα. Κατά τα άλλα η σαλάτα ήταν ουδέτερη, γεύση 2/4 αλλά πλούσια σε ποσότητα. 

Ένα ορεκτικό, μουταμπάλ, που κανονικά λέγεται μταμπάλ, (καπνιστές μελιτζάνες πουρές, με σκόρδο, γιαούρτι, μοσχαρίσιο/αρνίσιο κιμά, μαϊντανό και κουκουνάρι, αμύγδαλα καβουρντισμένα), υπέροχη γεύση, θα ήταν άριστη αν είχε λιγότερο γιαούρτι ώστε να «βγαίνει» η καπνιστή μελιτζάνα από πάνω, για αυτό 3,5/4. (8,50 ευρώ). Το προτείνω ανεπιφύλακτα στους φανς της μελιτζάνας και των εξ ανατολών γεύσεων και επίσης διότι θεωρώ πιάτα αυτού του είδους κάτι σαν βαρόμετρο για την ποιότητα της κουζίνας ενός μαγαζιού. Το δοκιμάζω πάντα και μπορεί να είναι υπέροχο ή σκέτη καταστροφή! 

Η φίλη μου ήθελε τα τάκος κοτόπουλο (και συνοδευτικό γουακαμόλε που χρεώνεται έξτρα). Ήρθε με νατσος εμπορίου και  τρία ζουμερά τάκος πεντανόστιμα. Καλό αλλά λίγο για 9 ευρώ, γεύση -3/4- και 1,60 ευρώ το ντιπ, που ήταν μέτριο, 2/4 για γεύση.
Και επίσης, το φαλάφελ του με πολύ καλή χούμους. 3/4.
Συνοδεία όλων αυτών αραβικές πίτες, ένα πανεράκι, μπόλικες, που όμως τις εκτιμώ ζεστές (τουλάχιστον να έχω την επιλογή).

Η Τιμή 2/4
Για όλα τα ανωτέρω (ποτό μόνο νερό της βρύσης) πλήρωσα 35+ και αν δεν ήταν οι πιτούλες θα είχα … παράπονο. Θεωρώ τρία τάκος που μαζί με ένα αδιάφορο γουακαμολε πήγε κοντά στα 11 ευρώ ακριβά, θα ήταν οκ αν είχε τουλάχιστον τέσσερα. 

Ακόμα και το εξαιρετικό μταμπαλ των 8.5 ευρώ είναι υπερτιμημένο. (Πάντως όχι πάνω από 6 ή έστω 7 ευρώ, μελιτζάνα και κιμάς είναι στο φινάλε, όχι χαβιάρι! ) 

Η φίλη μου πιο ενημερωμένη, παραξενεύτηκε που διάλεξα να κεράσω στο mama roux, συμφωνήσαμε ότι φάγαμε καλά αλλά  όμως τα πιάτα του είναι 2 ευρώ προς τα πάνω. Λοιπόν 2/4.

Υ. Γ.
Ας μου επιτραπεί, τα παρακάτω σχόλια.
1)Η αξιολόγηση κατ`εμε - και εδώ και αλλού - αφορά μόνο το φαγητό και τα αμέσως συναφή δηλ εξυπηρέτηση, χώρος και τιμή/ποιότητα δηλ το VFM, το δε τελευταίο λόγω κρίσης ανεβαίνει ως πιο σημαντικό από το χώρο ή την εξυπηρέτηση. Αν ένα μαγαζί παίζει και λαιβάκια το βράδυ ή κάνει ωραία κοκτέιλ, εμένα μου είναι αδιάφορα και δεν τα βάζω στην αξιολόγηση μου.

2)Η θέση και το στήσιμο του μαγαζιού αυτού, παραπέμπει σε street-food (προς θεού καμία σχέση με fast-food) και θεωρω οτι πρεπει να είναι, ένα προσιτό με καλή εξυπηρέτηση φαγητό. (εδώ εξυπηρέτηση + προσιτό -)

3)Το ανακάτεμα πιάτων από εντελώς διαφορετικές εθνικές κουζίνες είναι βέβαια κάτι εξαιρετικά φιλόδοξο και σχεδόν σίγουρο ότι αν κάτι πετύχει, κάπου αλλού θα χάσει, πάντως μια έντιμη πρόταση με καλά υλικά είναι πάντα σεβαστή, δεν με χαλάει καθόλου.

4)Ένα θέμα που κάνει μαγαζιά σαν και αυτό να ξεσηκώνουν αντιφατικά σχόλια είναι ότι - κατά την ταπεινή μου γνώμη - ενώ η μισή τους καρδιά βρίσκεται στην αγορά, η άλλη μισή στο Κολωνάκι … ντουφεκίζεται!

5)Αν οι θαμώνες του είναι τρέντυ, hipsters, κλπ, δεν τρέχει τίποτα, άμα το φαΐ είναι καλό και vfm δεν με νοιάζει αν ο κόσμος του είναι hip, hippo ή hippies! Ο καλός ο μύλος όλα ταλέθει και επιπλέον είναι και μια ευκαιρία για πλούσια κοινωνική κριτική(! ) στην οποία επιδοθήκαμε με τη φίλη μου (από Περιστέρι μεριά, τι περιμένεις! ). Ένας καλός μύλος μπορεί να λειτουργήσει και ως … τύμβος!

Αν θα ξαναπάμε? Όχι. Γιατί? Γιατί έτσι!