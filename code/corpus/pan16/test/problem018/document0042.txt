Πως μία επιλογή εστιατορίου που έγινε αναγκαστικά, λόγω περιοχής, κατέληξε σε πραγματική αποκάλυψη γεύσεων και στην ανακάλυψη εξαιρετικού μεζεδοπωλείου.

Την Δευτέρα 4/1 θα συναντιόμασταν με φίλους για βραδινή έξοδο και η επιλογή του εστιατορίου έπρεπε να είναι στο Χαλάνδρι γιατί βόλευε τον ένα φίλο της παρέας που θα δούλευε μέχρι αργά στην περιοχή, ώστε να μπορέσει να μας συναντήσει κάποια στιγμή χωρίς να χάσει χρόνο σε διαδρομές.

Ο κλήρος, λοιπόν, έπεσε στο «ΠΑΛΙΟ ΤΑΧΥΔΡΟΜΕΙΟ» που βρίσκεται σ΄ένα στενό κάθετο στην Αγίας Παρασκευής, εκεί που στεγαζόταν παλιά το πρώτο ταχυδρομείο, όπως μου είπαν, της περιοχής και από εκεί έχει πάρει το όνομά του το μεζεδοπωλείο.

Πρόκειται για μια μικρή, νεοκλασικού ρυθμού μονοκατοικία, με όμορφη αυλή που θα είναι ιδανικός χώρος για το καλοκαίρι.

Το εσωτερικό του χωρίζεται σε δύο μικρές αίθουσες και σε ένα μπροστινό χώρο κλεισμένο με τζαμαρία. Η κράτηση είναι απαραίτητη γιατί ο χώρος είναι σχετικά μικρός και η προσέλευση του κόσμου μεγάλη. Μου έκανε εντύπωση ότι αν και ήταν Δευτέρα, όλα τα τραπέζια ήταν γεμάτα και αναγκαζόντουσαν να διώχνουν κόσμο που ερχόταν συνέχεια και δεν είχε κάνει κράτηση. 

Ο χώρος πολύ όμορφος, διακοσμημένος με ξύλινα έπιπλα παλιού στυλ, vintage αντικείμενα, μάρμαρο στα τραπέζια, ωραία φωτιστικά αντίκες, το δάπεδο με μαύρο και άσπρο ρετρό πλακάκι, στοιχεία που οδηγούν σε ένα τελικό καλαίσθητο αποτέλεσμα. Μουσική από ηχεία στην ένταση που πρέπει. Αμέσως νοιώθεις μια αίσθηση ηρεμίας και χαλάρωσης που έρχεται να την συμπληρώσει η ευγενέστατη υποδοχή του νεαρού που είναι υπεύθυνος.

Η μόνη ένσταση που θα μπορούσε να έχει κάποιος είναι ότι επιτρέπεται το κάπνισμα στον εσωτερικό χώρο, αλλά ομολογώ ότι ο εξαερισμός ήταν καλός και δεν μας ενόχλησε καθόλου εμάς τους μη καπνιστές.

Ο κατάλογος, με πολύ έξυπνο σχέδιο, σε σχήμα ταχυδρομικού γράμματος με σφραγίδες και γραμματόσημα, έχει ποικιλία μεζέδων, κρέατος και θαλασσινών. Η ανάγνωση του σε προκαλούσε να δοκιμάσεις επιτέλους νέες γεύσεις. Υπήρχαν τα γνωστά πιάτα ενός μεζεδοπωλείου αλλά σε μια νέα εκδοχή, με μια πιο πειραγμένη μορφή και άριστο τελικό αποτέλεσμα.

Την παραγγελία που δώσαμε δεν θα την αναφέρω λεπτομερώς γιατί από την περιέργειά μας για την δοκιμή αυτών των γεύσεων καλύψαμε σχεδόν όλο τον κατάλογο. Θα σταθώ σε αυτά που ξεχώρισαν ως τα καλύτερα από τα πολύ καλά και που τα επαναλάβαμε πάνω από μία φορά. 
Ανθότυρο Κρήτης φουρνιστό με πιπερόμελο, θεϊκή γεύση.
Φάβα Φενεού από τις πιο καλές και εύγευστες που έχω δοκιμάσει.
Ντολμαδάκια γιαλαντζί χειροποίητα σερβιρισμένα με γιαούρτι.
Μοσχαράκι με πουρέ γλυκοπατάτας.   Απάκι Κρήτης.
Και τέλος το πιάτο αποκάλυψη! Τραχανάς με καπνιστό λουκάνικο. 
Εδώ θέλω να τονίσω ότι τραχανά έφαγα για πρώτη φορά στη ζωή μου και καπνιστά δεν τρώω σε κανένα είδος, γιατί δεν μου αρέσουν σαν γεύση. Το συγκεκριμένο πιάτο όμως, που εννοείται ότι το επαναλάβαμε σαν παραγγελία, τα είχε όλα σε τέλεια ισορροπία. Ο τραχανάς σε μορφή ρυζότου, άψογα μαγειρεμένος, ήταν σε πολύ καλή αναλογία με το καπνιστό λουκάνικο, ώστε να μη νοιώθεις την έντονη γεύση του. Απλά τέλειο!

Εκτός από κρασί χύμα, που ήπιαμε, στον κατάλογο υπάρχουν μπύρες, τσίπουρο, ούζο και αναψυκτικά ΧΙΩΝ (δοκιμάσαμε από περιέργεια γκαζόζα με γεύση τσιχλόφουσκας που ήταν πολύ καλή).

Η εξυπηρέτηση από τους νεαρούς ήταν άψογη, με ευγένεια και χαμόγελο και το σερβίρισμα γρήγορο παρόλο που ήταν γεμάτο κόσμο.
Κατά τη διάρκεια του φαγητού μας κέρασαν μισό λίτρο από το κρασί που πίναμε και στο τέλος χειροποίητο παστέλι, που αν και είχαμε φάει τόσο πολύ, το τιμήσαμε δεόντως γιατί ήταν πολύ νόστιμο.

Τελειώνοντας, θέλω να πω ότι αξίζει η προσπάθεια αυτών των νέων παιδιών, γιατί προσφέρουν κάτι διαφορετικό στη γεύση και φαίνεται η επιθυμία τους να ευχαριστήσουν τον πελάτη χωρίς διάθεση να τον κοροϊδέψουν. Μακάρι να συνεχίσουν έτσι και να μη θυσιάσουν την καλή ποιότητα για την ευκολία και το κέρδος. Αν τώρα φαίνεται λίγο ακριβό στις τιμές του, γιατί οι μερίδες του δεν είναι εστιατορίου αλλά σε στυλ μεζέδων, πιστεύω ότι το εξισώνει η ευχαρίστηση που αισθάνεσαι τρώγοντας αυτό το νόστιμο και καλά φροντισμένο φαγητό.

Το συνιστώ ανεπιφύλακτα και ανυπομονώ να ξαναπάω.