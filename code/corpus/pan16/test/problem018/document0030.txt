Το Osterman μου το συνέστησαν δύο καλοί μου φίλοι οι οποίοι το έχουν καθιερώσει κυρίως για τον καφέ τους. Μια μέρα που είχαμε βγει έξω, τους είχα γκρινιάξει ότι δεν μπορώ να βρω ένα καλό καφέ στο κέντρο που να μπορώ να απολαύσω την έξοδό μου ήρεμα, σε ένα αξιοπρεπές περιβάλλον. Οι συστάσεις ήταν κάτι παραπάνω από θετικές και το έβαλα στο άμεσο πρόγραμμά μου. 

Η πρώτη μου επίσκεψη στο Osterman ήταν αρχές Γενάρη και δεν είναι καθόλου μα καθόλου τυχαίο το ότι το επισκέφθηκα μέσα σε 10 μέρες 4 φορές. 
Όταν το επισκεφτείς δεν θα απολαύσεις κάποια θέα από τα παράθυρά του. Βλέπουν στον κλειστό προαύλιο χώρο της εκκλησίας της Αγίας Ειρήνης που βρίσκεται απέναντί του. 

Αν κάτσεις στον εξωτερικό χώρο ίσως σε ζαλίσει η συνεχόμενη ροή των αυτοκινήτων γιατί τα τραπέζια του είναι σε 2-3 μέτρα απόσταση από αυτά. Κάποιες γλάστρες που έχουν τοποθετηθεί εκεί, κάνουν φιλότιμες προσπάθειές να τον γλυκάνουν αλλά όχι με ιδιαίτερη επιτυχία. Ο ανταγωνισμός από τα κορναρίσματα και τα μαρσαρίσματα είναι σχεδόν αήττητος. 

Ο εσωτερικός τους χώρος όμως είναι το μεγάλο τους ατού και είναι όπως ακριβώς μου αρέσει.
Αρκετά ψιλοτάβανος ώστε να σε κάνει να νοιώθεις ότι «αναπνέεις» κι ότι δεν σε πλακώνουν οι τοίχοι. Επικρατεί το σκούρο ξύλο και οι μεγάλοι καθρέφτες, που στα δικά μου μάτια δίνει πάντα έναν αέρα που λατρεύω και τον έχω συναντήσει κυρίως στα bistros και τις pubs του εξωτερικού όπως στο Εδιμβούργο και το Δουβλίνο. 

Η μεγάλη τζαμαρία στην πρόσοψή του που εφάπτεται στην οδό Αγίας Ειρήνης, του δίνει φως χωρίς υπερβολές. Όσο χρειάζεται για να μη χαρακτηριστεί σκοτεινός, αλλά αφήνοντας στην ατμόσφαιρα μία χαλαρή και νωχελική νότα που δυναμώνει όσο προχωράς στα ενδότερα του. Όπως μπαίνεις αριστερά, υπάρχει μια μεγάλη και εντυπωσιακή ξύλινη μπάρα, το βασίλειο που ο κάθε μπάρμαν ονειρεύεται να διαφεντεύει!

Τα τραπεζάκια του προσεκτικά στρωμένα, έτοιμα να φιλοξενήσουν επισκέπτες τους που το προτίμησαν για φαγητό ή καφέ. Σε κάποια υπάρχουν ήδη σερβίτσια φαγητού για να κάνουν την ειδοποιό διαφορά κατευθύνοντας τους πελάτες τους μέχρι να τους αναλάβει το service τους.  

Γνωρίζω το πρόβλημα που συνήθως έχουν οι τουαλέτες των παλαιών κτιρίων του κέντρου αλλά θα πρέπει να βρεθεί τρόπος να το αντιμετωπίσουν γιατί κάνει κακό στην γενική εικόνα ενός εστιατορίου ή ενός καφέ. Ίσως θα πρέπει να επενδύσουν περισσότερο χρήμα, προσοχή και φροντίδα. 
Το μουσικό χαλί απολύτως ταιριαστό. Το αφτί μου έπιασε ακούσματα από jazz που κόλλαγαν απόλυτα στο περιβάλλον του. 

Στην προ τελευταία επίσκεψή μας, ένα κρύο Κυριακάτικο πρωινό, απολαμβάναμε τον καφέ μας και την ψιλοκουβεντούλα μας, όταν είδαμε στο διπλανό τραπέζι να προσφέρουν πρωινό. Άστραψε το βλέμμα μας! Κάτι σαν τα μάτια των cartoons που πετάγονται από τις κόγχες τους και αναβοσβήνουν με την ένδειξη «I want it», καρδούλες κτλ. Ήταν κάτι σαν έρωτας με την πρώτη ματιά. Από καιρό ψάχναμε ένα στέκι που να μπορούμε να πάρουμε το πρωινό μας κάποιο Κυριακάτικο πρωινό, έχοντας στο μυαλό μας όμως κάτι λιγότερο απρόσωπο από την σάλα ενός ξενοδοχείου. 

Τελειώσαμε τον καφέ μας και δώσαμε υπόσχεση στους εαυτούς μας και το παρεάκι μας ότι την επόμενη Κυριακή θα είμαστε εκεί για να πάρουμε το πρωινό μας ή μάλλον το Brunch μας. Λέξη που βγαίνει από τα «Breakfast» & «Lunch». Επειδή συνήθως σερβίρεται ανάμεσα από αυτά τα δύο γεύματα, η νέα λέξη έχει πάρει το ξεκίνημα της πρώτης και το τελείωμα της δεύτερης. Έξυπνο και ευρηματικό το «brunch» και πολύ trendy τα τελευταία χρόνια. 

Έτσι, πιστοί στο ραντεβού μας, Κυριακή πρωί λίγο μετά τις 11, μία παρέα τεσσάρων ατόμων πέρασε το κατώφλι τους. Οχτώ στα δέκα τραπέζια τους ήταν ήδη ρεζερβέ, αφήνοντας μας ελάχιστες ακόμα επιλογές. Μεταξύ των δύο ακόμα τραπεζιών που μας πρότεινε το service τους, επιλέξαμε έναν από τους ξύλινους καναπέδες τους που είναι ιδανικός για μία παρέα τεσσάρων ατόμων αλλά ίσως και όχι και πολύ βολικός στο κάθισμα, κυρίως λόγω του σκληρού υλικού τους. 

Αγαπημένο μου τραπέζι είναι αυτό που είναι στη πρόσοψή τους, το οποίο όμως από ότι μας είπαν δεν ήταν διαθέσιμο. Ίσως να ήταν ρεζερβέ ή να το κρατάνε έτσι για κάποιον καλό τους πελάτη που έρθει χωρίς προηγούμενη κράτηση ή ειδοποίηση. Απόλυτα κατανοητό. 

Σχολιάσαμε θετικά το ότι έχουν ήδη τόσες κρατήσεις για τα πρωινά τους γεύματα, κάτι που στο μυαλό μας επιβεβαίωσε θετικά την επιλογή μας να βρισκόμαστε εκεί. 

Γρήγορα ήρθε στο τραπέζι μας η κυρία που ανέλαβε την εξυπηρέτησή μας, φέρνοντάς μας ποτήρια, μια μεταλλική κανάτα με νερό και τους καταλόγους. Το ίδιο γρήγορα ανακαλύψαμε ότι το τραπέζι μας «κουνούσε» επικίνδυνα, τόσο όσο να ανησυχούμε μη χυθούν οι καφέδες μας σε κάποια απότομη κίνηση ή στην προσπάθεια κάποιου να σηκωθεί από αυτό. Της το αναφέραμε ώστε να γίνει κάτι που θα μας προφύλασσε από τυχόν ατυχήματα (όπως να μπει ένα κομμάτι χαρτί στην βάση του τραπεζιού για να του χαρίσει ισορροπία) αλλά η απάντηση ήταν ότι γνωρίζουν το πρόβλημα το οποίο προκύπτει από το δάπεδό τους αλλά δεν μπορούν να κάνουν κάτι. Η μόνη λύση θα ήταν να ξεβολευτούμε και να πάμε σε κάποιο άλλο τραπέζι. 

Κι έρχομαι και ερωτώ τώρα. Είσαι επιχειρηματίας που γνωρίζεις ότι το τραπέζι σου μόνιμα κουνάει. Δεν θα ήταν πιο σωστό να έχεις βρει μία –πολύ απλή λύση θεωρώ- για να το διορθώσεις? Τέλος πάντων…
Είναι κρίμα γιατί κάποια τέτοια μικροπταισματάκια θα σταθούν εμπόδιο στο να βάλω ένα 4άρι στον χώρο του που ήρθε και κούμπωσε απόλυτα στα γούστα και αισθητική μου. 

Ο κατάλογός τους προσεγμένος και κατατοπιστικός, σου δίνει γύρω στις 8-9 προτάσεις για το brunch σου στις οποίες πρωταγωνιστούν ως είθισται κυρίως τα αβγά. 

Όπως είπα, ήμασταν 4 άτομα και πήραμε εκτός από τα καφεδάκια μας:
•	Ένα Pork Belly BLT με τοματίνια σε εστραγκόν και πατάτες τηγανιτές. Τιμή στα 7,5 €
•	Αυγά τηγανητά με πικάντικη κόκκινη σάλτσα και καπνιστό μπέικον. Τιμή στα 9€
•	Αυγά και μανιτάρια σωτέ σε κρέμα και λάδι τρούφας Χ 2. Τιμή στα 9,5€  Χ 2.

Πριν προχωρήσω στην περιγραφή των πιάτων, να καταθέσω ότι θεωρώ την ως άνω τιμή για δύο αβγά και κάποιο μικροσυνοδευτικό ως άκρως υπερβολική, κάτι που σχολιάστηκε από όλους μας.  Δεν πτοηθήκαμε όμως και κρατήσαμε την διάθεσή μας ανεβασμένη. 

Ενώ απολαμβάναμε τον καφέ μας, αρχικά στο τραπέζι ήρθαν τα 3 πιάτα που περιείχαν αβγό. Εδώ να πω ότι το 4ο πιάτο ήρθε αργότερα με κάποια καθυστέρηση (άνω του πενταλέπτου) κάνοντάς μας να νοιώσουμε λίγο άβολα. Αυτό γιατί ενώ θέλαμε να ξεκινήσουμε και να απολαύσουμε το πιάτο μας ζεστό και αχνιστό, νοιώθαμε ταυτόχρονα την υποχρέωση να περιμένουμε να σερβιριστεί και το 4ο άτομο της παρέας μας. Εκεί υπήρξε ένα αλαλούμ. Άλλοι τρώγαμε, άλλοι περιμέναμε. Άλλοι έπαιρναν μία κλεφτή μπουκίτσα της οποίας την γεύση ακύρωναν οι ενοχές γιατί δεν περιμέναμε. Αυτό δεν βοηθάει καθόλου σε ένα παρεάκι που έχει βγει για να περάσει καλά. 

Όπως είπα, πρώτα ήρθαν τα πιάτα με τα αβγά. 
Ο φίλος που πήρα αυτά με την σάλτσα και το μπέικον, το τίμησε δεόντως αλλά δε νομίζω ότι η μερίδα ήταν αρκετή για να καλύψει έστω και υποτυπωδώς το αίσθημα της πείνας του και γρήγορα άρχισε να κλέβει τις πατάτες αυτού που είχε πάρει το τοστ. 

Αυτός που είχε πάρει το τοστ είχε το πιο εντυπωσιακό σε μέγεθος και εμφάνιση πιάτο (κάτι που μας προκάλεσε μία παροδική ζήλεια), το οποίο συνοδευόταν από ένα μεταλλικό ποτήρι με κατεψυγμένες πατάτες που είχαν τηγανιστεί. Ο ενθουσιασμός του όμως χάθηκε αρκετά γρήγορα, όταν ανακάλυψε ότι το τοστ του ήταν εξαιρετικά φτωχό σε περιεχόμενο. Έτσι απλώς το άνοιξε, τσίμπησε λίγο από τα υλικά που είχε μέσα του κι άφησε στην άκρη το μισό σχεδόν ψωμί απογοητευμένος. 

Κι έρχομαι τώρα στο δικό μου πιάτο. Που θα καθότανε η στραβή? Στο άτομο της παρέας που στραβώνει και πιο εύκολα. Moi!! (για να πετάξουμε και το γαλλικό μας). 

Όπως είπα, δύο άτομα πήραν τα αυγά με τα μανιτάρια. Εγώ και ο διπλανός μου. Το πρώτο που κάνουμε σε αυτές τις περιπτώσεις –κι ελπίζω να είστε αρκετά ειλικρινείς για να το παραδεχτείτε- είναι να συγκρίνεται τις μερίδες μεταξύ τους. Είναι νόμος της φύσης και της επιβίωσης (προσπαθώ να το ρίξω στα ένστικτα…)!!

Εκεί με μεγάλη απογοήτευση διαπίστωσα ότι στο πιάτο του φίλου μου υπήρχαν μερικά μικρά μανιταράκια ενώ στο δικό μου υπήρχε μόνο …μισό!!! Ένα μόνο κι αυτό μισό! Ούτε καν δύο ώστε να δικαιολογηθεί ο πληθυντικός της λέξης «μανιτάρια» που έχει χρησιμοποιηθεί στο μενού τους. Προφανώς αυτά τα δύο πιάτα ετοιμάστηκαν μαζί και δεν έγινε σωστός διαχωρισμός τους οπότε όλα τα μανιτάρια πήγαν στον φίλο μου. 

Κοινώς και λαϊκώς, ένας από τους δυο μας έμεινε στην απ’ όξω! Αυτό όμως είναι σωστή αντιμετώπιση ενός πελάτη? Κλήθηκε κάποιος από τους δύο μας να πληρώσει μικρότερο αντίτιμο έτσι ώστε να δικαιολογηθεί το λειψό του πιάτο?

Σηκώνω τα αβγά μου από εδώ, τα σηκώνω από εκεί, κοιτάω από κάτω τους, από τα πλάγιά τους, από ολούθε τέλος πάντων, άλλο μανιτάρι δεν είδα δεν αντάμωσα. 

Καλώ την κυρία που μας εξυπηρέτησε και της το αναφέρω δείχνοντάς της το πιάτο και η απάντησή της ήταν «Θέλετε να σας αλλάξω το πιάτο?». 
Κι έρχομαι και ξαναρωτώ τώρα. Πρέπει να μου τεθεί ερώτημα? Έπρεπε να μου πει ξεκάθαρα «Θα σας το αλλάξουμε αμέσως! ». Στο ερώτημά της, απάντησα αρνητικά μη κρύβοντας όμως την έντονη δυσαρέσκειά μου και μου είπε ότι θα το αναφέρει στην κουζίνα τους. Περίμενα για λίγη ώρα να δω μία κάποια ανταπόκριση αλλά δεν είχα τη τιμή. 

Επειδή έχω πάρει απόφαση να μην αφήνω πλέον να περνάνε τέτοια περιστατικά ασχολίαστα, όταν είδα να περνάει από δίπλα μας ο υπεύθυνος (ίσως να είναι και ο ιδιοκτήτης) ζήτησα να τον απασχολήσω για μια στιγμή. Με πολύ ήρεμο και ευγενικό τρόπο, του ανέφερα πως όταν ένα πιάτο με 2 αβγά κοστίζει 9,5€ θα πρέπει να σερβίρεται αψεγάδιαστο στις λεπτομέρειές του καθώς και ότι και ο ίδιος σαν καταναλωτής και πελάτης έχει τις ίδιες απαιτήσεις όταν επισκέπτεται ένα εστιατόριο.  Απολογήθηκε ευγενικά αλλά εντελώς μαγκωμένος σαν μην ήταν προετοιμασμένος να αντιμετωπίσει πελάτη τους που έτυχε να δυσαρεστηθεί, συμπληρώνοντας ότι είναι λάθος της κουζίνας τους να βγει ένα τέτοιο πιάτο. 

Επίσης το ότι το πιάτο αυτό δεν θα μας χρεωθεί. Θεώρησα σωστή την αντιμετώπισή του στο συμβάν γιατί αστοχίες πάντα μπορούν να συμβούν, τις οποίες όμως ο μόνος που δεν πρέπει να επιβαρυνθεί είναι ο πελάτης τους. Σε εκείνο το σημείο σκέφτηκα ότι δεν θα ρίξω μαύρη πέτρα πίσω μου κι ότι θα συνεχίζω να πηγαίνω στο OSTERMAN.

Φυσικά, λίγο αργότερα βγήκε και ο μαυροντυμένος σεφ από την κουζίνα τους που δεν κατάφερε να αντισταθεί στο να ρίξει μία κλεφτή ματιά –αν και σχετικά διακριτική- στην παρέα που παραπονέθηκαν για το πιάτο του.

Για να πω και την άποψή μου για το πιάτο μου, ήταν πραγματικά πάρα πολύ νόστιμο και για τα δικά μου δεδομένα το πιο ανώτερο γευστικά από όλα τα υπόλοιπα που δοκίμασα και τα οποία θεώρησα όχι κάτι το ιδιαίτερο. Ήρθε σε ένα σκεύος που θύμιζε σαγανάκι. Το μέγεθος της μερίδας θα το χαρακτήριζα μικρό προς μέτριο. Πόσο όγκο να καλύψουν δύο αυγά με λευκή σάλτσα άλλωστε... 

Πέραν της αστοχίας με το μισό μανιταράκι μου, θεωρώ επίσης ότι καλό θα είναι να αυξήσουν το συνοδευτικό, φρυγανισμένο ψωμάκι. Οι τρεις μικρές λωρίδες (στην ουσία ούτε καν μια φέτα ψωμί) μου φάνηκε σαν μη επαρκής. Όχι τίποτε άλλο, πήγε χαμένη σχεδόν η μισή από την καταπληκτική λευκή και αρωματισμένη από λάδι τρούφας σαλτσούλα τους. 

Ήρθε η ώρα να φύγουμε με ανάμεικτα συναισθήματα και όντως το πιάτο μου δεν χρεώθηκε. Ο υπεύθυνος που μίλησα μαζί του μας είδε να σηκωνόμαστε από το τραπέζι μας.

Κι έρχομαι και ξανα-ματά ρωτώ (όχι ότι μπήκε κανένας σας στη διαδικασία να μου απαντήσει, αλλά τέλος πάντων…), δεν θα έπρεπε να μας αποχαιρετίσει λέγοντάς μας κάτι του ύφους «λυπόμαστε για το ατυχές συμβάν» ή κάτι τέτοιο? Απλώς κατέβασε το πρόσωπό του και δεν μας κοίταξε καν. Συστολή, ενοχές ή απόλυτη απαξίωση? 

Θυμάστε την μαύρη πέτρα που λίγο πριν έλεγα ότι δεν ήξερα τι να την κάνω? Ακούστηκε ένας θόρυβος κι όταν πεινασμένος ακόμα αποχωρούσα, την είδα να έχει φράξει πλέον για εμένα την είσοδό τους. 

Υ. Γ. 1 Επειδή 3 από τους 4 της παρέας μας είμαστε χρήστες του Ask4food, ίσως να ανέβουν παραπάνω από μία κριτικές που να αφορούν στην συγκεκριμένη επίσκεψη. 
Υ. Γ. 2 η βαθμολογία με 2 στο service τους ίσως τους αδικεί λίγο αλλά έχει να κάνει με τον γενικό τρόπο που αντιμετώπισαν το συμβάν της επίσκεψής μας.
Υ. Γ. 3 Δεν έβαλα εύρος τιμής γιατί πήραμε brunch κι όχι κανονικό γεύμα. Πάντως για 4 καφέδες, 6 αβγά (με μικρή ποσότητα συνοδευτικών) και ένα τοστ με πατάτες η τιμή ήταν στα 47€. Αφήνω τα συμπεράσματα σε εσάς.