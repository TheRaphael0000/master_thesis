Κατόπιν απογοήτευσης από την τεράστια ουρά των σινεμά λόγω Παπακαλιάτη αποφασίσαμε να ακυρώσουμε την δεύτερη σειρά που μας προσφέρθηκε για την εν λόγω ταινία και να επιλέξουμε γευστικό παρείστικο προορισμό. 

Η συγκεκριμένη παρέα τεσσάρων ατόμων, είχε όρεξη για πίτσα, έτσι ξαναγυρίσαμε πίσω από Δάφνη που είμασταν στην αγαπημένη Αργυρούπολη, και συγκεκριμένα σε μια πιτσαρία που πολλές φορές το καλοκαίρι είχαμε παρατηρήσει να έχει έναν πολύ όμορφο εξωτερικό κηπάκο, αλλά ποτέ δεν είχαμε την ευκαιρία να επισκεφτούμε.

Το παρκάρισμα, αν και Αργυρούπολη, είναι αρκετά εύκολο μιας που η πιτσαρία βρίσκεται λίγες παράλληλες πάνω από την Γερουλάνου στην μεριά του Πλαισίου για όσους γνωρίζουν. 

Ο εσωτερικός χώρος, αν και μικρός γιατί η πιτσαρία συνήθως δουλεύει με ντελίβερυ, είναι ζεστός αλλά κατά την γνώμη μου θα μπορούσε να ήταν πιο περιποιημένος στην διακόσμηση.

Τέσσερα άτομα λοιπόν, με υποδοχή αρκετά θερμή από τον ιδιοκτήτη, και κατόπιν ανάγνωσης των καταλόγων επιλέξαμε:
-Τυροκροκέτες (η μερίδα περιείχε 14 τεμάχια), οι οποίες ήταν γευστικότατες.

-Πίτσα σπέσιαλ τυρί, ζαμπόν, μπέικον, μανιτάρια και πιπεριά η οποία ήταν παραπάνω από ικανοποιητική σε μέγεθος, με λεπτό ζυμάρι φρεσκότατα υλικά, ζουμερή και πεντανόστιμη όπως ακριβώς την θέλαμε. 

-Πίτσα καρμπονάρα, με τυρί ζαμπόν, μανιτάρια και κρέμα γάλακτος η οποία ήταν κόλαση, και ίδια ποιοτικά με την παραπάνω. 

-Μισό κιλό λευκό κρασί εξίσου ποιοτικό και ελαφρύ, πινόταν πολύ εύκολα.

Όλα τα πιάτα έφτασαν χρονολογικά σωστά και οι μερίδες όπως προανέφερα ήταν πάρα πολύ ικανοποιητικές.

Στο τέλος, ο σερβιτόρος μας ρώτησε αν επιθυμούσαμε γλυκό σαν κέρασμα κάτι που όντως το θέλαμε πολύ. Και εκεί μας περίμενε η μεγάλη έκπληξη...

Πού ακούστηκε μια απλή πιτσαρία  της Αργυρούπολης να σερβίρει για γλυκό, πανακότα, κρέμα καραμελέ και προπάντων κρέπα με μερέντα και μπανάνα ενώ όλα τα υπόλοιπα μεζεδοπωλεία-εστιατόρια της Αργυρούπολης μας έχουν πήξει στον χαλβά και στο σφηνάκι. Πολλά συγχαρητήρια στα παιδιά γιατί πραγματικά το αξίζουν. Μας κεραστήκαν δύο κρέπες σοκολάτα μπανάνα λοιπόν καθώς και μια πανακότα με καραμέλα. Νοστιμότατα όλα, μπράβο και πάλι μπράβο είναι ένα από τα πιο τίμια παραδείγματα στις μέρες μας.

Ο λογαριασμός μας έκλεισε στα 36 Ευρώ, δηλαδή 9 Ευρώ το άτομο πού τα θεωρώ ικανοποιητικά για την ποιότητα και ποσότητα που φάγαμε. Ο σερβιτόρος μας ευχαρίστησε πάρα πολύ και εμείς δεν στεναχωρηθήκαμε καθόλου που τελικά δεν είδαμε τον Χριστόφορο... 

Εννοείται ότι το συνιστώ ανεπιφύλακτα και ειδικά το καλοκαίρι λόγω του ωραίου περίγυρού του, αλλά ακόμα και για παραγγελία στο σπίτι ή takeaway.