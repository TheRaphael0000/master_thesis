Έκανα ένα τραπέζι Κυριακή μεσημέρι σε 27 άτομα ( 17 ενήλικες & 10 παιδιά) μετά τη βάπτιση του γιου μου ( δεν έκανα μενού αλλά ένα κανονικό τραπέζι φαγητού με λίγους φίλους). Δεν είχα ξαναπάει ποτέ εκεί και ουσιαστικά παραγγείλαμε τυχαία ότι πήραμε, αλλά ήταν τελικά πολύ καλή επιλογή αν και τυχαία από το internet. Βοήθησαν πολύ οι κριτικές σας, για αυτό και σας καταθέτω και τη δική μου.

Τα ορεκτικά του μαγαζιού( τουλάχιστον όσα επιλέξαμε) είναι πάρα πολύ καλά, πολύ νόστιμα, καλές ποσότητες και σε καλή τιμή 4-6 € κυμαίνεται το ορεκτικό πιάτο. Πήραμε παστουρμαδόπιτα (σε εκπλήσσει πολύ ευχάριστα), τυρολουκουμάδες (τελειοι), φουρνοπατάτα γεμιστή ( φανταστική), τζατζίκι, τυροκατευρή (πολύ καλή), ντοματο & κολοκυθοκεφτέδες πολύ ωραίοι και από σαλάτες χωριάτικη και αρωμα ελλάδος η οποία ήταν εξαιρετική πολύ μεγάλη και εντυπωσιακή. 

Γενικά τα ορεκτικά μας σερβιρίστηκαν πολύ γρήγορα και ήταν καυτά!!! Οι καλεσμένοι μου ήταν ενθουσιασμένοι - το ένα ήταν καλύτερο από το άλλο πιάτο. Έφευγε και το δικό μου άγχος και χαιρόμουν πολύ καθώς δοκίμαζα κι εγώ πρώτη φορά μαζί τους.

Σαν κυρίως πιάτο κεντρικά πήραμε ποικιλίες κρεάτων μεγάλες οι οποίες ήταν αρκετά καλές και ό, τι δοκίμασα ( μπιφτέκι και χοιρινό φιλετάκι)  ήταν αρκετά καλό. Προσωπικά πιστεύω πως μπροστά στα πρώτα πιάτα ( ορεκτικά)  οι ποικιλίες έχαναν και αν θα ξαναπάω θα έπαιρνα ορεκτικά και με κρεατικά και όχι ποικιλία - αυτή είναι πιο κονσέρβα και την τρως παντού. Ο χαρακτήρας της κουζίνας τους είναι στα ατομικά και τα ορεκτικά πιάτα - είναι μεζεδοπωλείο καθαρά εξαλλου όχι ψητοπωλείο.

Το κρασί τους ήταν χύμα και ειδικά το λευκό ήταν ημίγλυκο και εκπληκτικό - ουδείς παραπονέθηκε την επόμενη για πονοκέφαλο και πραγματικά ήπιαμε αρκετά.

Το μουσικό πρόγραμμα ήταν πάρα πολύ καλό, τα τραγούδια ένα κι ένα - κι ο τραγουδιστής πολύ ωραία φωνή - γενικά υπήρχε πολύ ωραίο κέφι και αυθόρμητο - καθόλου σκυλάδικο και πολύ διασκεδαστικό που απογείωνε τον κόσμο - χορεύεις κιόλας!

Τα γκαρσόνια ευγενέστατα και συνεπέστατα - άμεση εξυπηρέτηση με το χαμόγελο στα χείλη.

Στα Επιπλέον Συν
1. Βρίσκεις πάντα πάρκιν
2. Εάν έχετε παιδιά ιδανικό - απέναντι υπάρχει μια απέραντη πλατεία με γκαζόν όπου τα βλέπετε που παίζουν
3. Πολύ καλός εξαερισμός - δεν καταλαβαίνεις τσιγάρο
4. Ωραίος χώρος ευχάριστος και όχι στριμωγμένος
5. Το λικεράκι υποδοχής

Στα Πλην
1. Δεν έφεραν γλυκάκι ή φρούτο - είχα βέβαια 2 μικρά κουτιά Despina από τη βάπτιση αλλά θεωρώ ότι ένας λογαριασμός 400 € δικαιούται ένα φρουτάκι  ή γλυκάκι όπως και να έχει. Δεν μας προσέφεραν και εμείς αρνηθήκαμε... αυτό σαν μια μικρή παράλειψη.

2. Ο αρχικός λογαριασμός που μας ανακοινώθηκε δεν ήταν σωστός, οπότε και έγινε επαναληπτικά ο υπολογισμός και διορθώθηκε το λάθος. Δεν θεωρώ ότι έγινε εσκεμμένα αλλά πάνω στην τρέλα της δουλειάς τους - εξάλλου παντού και πάντα πρέπει να ελέγχουμε τί ακριβώς πληρώνουμε και τί έχουμε συμφωνήσει. Απόδειξη κόπηκε κανονικά όταν τους ζητήθηκε. 

Εν κατακλείδι, είναι μια πολύ ωραία γευστική και ακουστική επιλογή για να πάει κανείς- σίγουρα θα ξαναπάμε και εμείς και το προτείνω ανεπιφύλακτα. 

Οι καλεσμένοι μας πραγματικά το ευχαριστήθηκαν και μας το είπαν και τις επόμενες ημέρες πόσο τους άρεσε το φαγητό κυρίως τα ορεκτικά και πόσο ωραία πέρασαν.