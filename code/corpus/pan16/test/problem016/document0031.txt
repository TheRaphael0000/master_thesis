Και ναι λοιπόν... Ήρθε εκείνο το βραδάκι καθημερινής στο τέλος του Δεκέμβρη που περίμενα πως και πως...
Έξοδος κοριτσοπαρέας για φαγητό! Και τί παρέα! Και τί φαγητό!

Η επιλογή του μαγαζιού έγινε βάσει μιας critical ερώτησης: "Πού έχει ωραίες σούπες;".
Η σύνθεση της παρέας και η ώρα και μέρα επιλέχθηκαν πιο γρήγορα, αλλά το αποτέλεσμα δικαίωσε τους πάντες...

Πότε ήταν 8 το βραδάκι που είδαμε την πινακίδα του Rakor, πότε περασμένα μεσάνυχτα που αποχαιρετιστήκαμε ανανεώνοντας το ραντεβού, ούτε που το κατάλαβα. Θα ήθελα να διαρκέσει περισσότερο, αλλά κάποιες δουλεύαμε την επόμενη. Δεν μπορώ να πω το ίδιο για κάποιες άλλες αχαΐρευτες...

Πάμε πιο αναλυτικά.
Εξαρχής δεν είχα άγχος που θα αφήσω το αυτοκίνητο και δε διαψεύστηκα, καθώς βρήκαμε parking αμέσως σε απόσταση 20 μέτρων από το μαγαζί. 

Όλες πιστές στο ραντεβού μας, με 5 λεπτά διαφορά διαβήκαμε την πόρτα του Rakor που ήταν αρκετά για να περιεργαστούμε το χώρο. Μονολεκτική περιγραφή. "Εναλλακτικός". 

Ο χώρος, η ατμόσφαιρα, οι άνθρωποι, όλα χαλαρά κι ωραία. Όσοι έχουν διαβάσει κριτικές μου, θα έχουν διαπιστώσει ότι ο χώρος είναι το τελευταίο πράγμα που με απωθεί ή με τραβάει σε ένα μαγαζί. Ο συγκεκριμένος μου άρεσε, χωρίς να ξετρελαθώ, αλλά αυτό που θα στοιχίσει μια ντοματούλα είναι η θερμοκρασία του. Βρείτε κάποια λύση παιδιά για το χειμώνα, γιατί όσο νόστιμο φαγητό και να σερβίρετε, δεν το απολαμβάνουμε 100% όταν κρυώνουμε, ακόμα και μετά από αλλαγή τραπεζιού.

Το κρατημένο 4άρι τραπέζι μας είχε το πλεονέκτημα να είναι μεγάλη ροτόντα, αλλά το μειονέκτημα να βρίσκεται πλησίον της εισόδου. Καταλαβαίνετε ότι ως έξυπνα κορίτσια αντιληφθήκαμε αμέσως τί θα επακολουθήσει, οπότε θυσιάσαμε το ευρύχωρο τραπέζι για ένα πιο ζεστό. Τα δύο παιδιά που ανέλαβαν την εξυπηρέτησή μας κατά τη διάρκεια του δείπνου μας ήταν ευγενικά, άμεσα, σωστά στη δουλειά τους και προπαντός απροσποίητα χαμογελαστά!

Κι έρχεται η στιγμή της παραγγελίας...

- 4 σούπες κολοκύθας με πορτοκάλι. Προσπαθήστε να φανταστείτε πόσο εύγευστη μπορεί θεωρητικά να είναι μια σούπα. Πόσο ταιριαστά μπορεί να είναι τα υλικά που τη συνθέτουν. Πόσες διαφορετικές γευστικές εκρήξεις μπορούν να υπάρξουν μόνο σε μια μπουκιά. Υψώστε τη σκέψη σας στον κύβο- όχι μόνο στο τετράγωνο- και voila το αποτέλεσμα που σερβίρεται απλόχερα σε ψηλό και βαθύ μπολ στο Rakor! Εκείνη τη μαγική στιγμή που τη δοκίμασα, άρχισα να δικαιολογώ έναν-έναν όοολους τους ηλικιωμένους που ρουφάνε με μανία την ψαρόσουπα στα μνημόσυνα και ήμουν τόσο κοντά στο να τους μιμηθώ... Φευ! Πως να ρουφήξεις τη σούπα με την πρωτευουσιάνα δίπλα σου... Εδώ η άλλη μετά βίας γλίτωσε το λιθοβολισμό σε δημόσια πλατεία για το αμάρτημα να βουτήξει το ψωμάκι της στη σούπα. Τέλος πάντων, ου μπλέξεις...

- Ανάμεικτη σαλάτα. Δική μου επιλογή για την οποία δεν είμαι και τόσο περήφανη. Περίμενα ποικιλία πράσινων λαχανικών με κάποια ελαφριά sauce και η σαλάτα που ήρθε, τουλάχιστον οπτικά, έμοιαζε με αυτό που βάζει στα σάντουιτς το βρώμικο στην πλατεία Μαβίλη "για να γλιστράει". Κάποια πιο γενναία που δοκίμασε πρώτη είπε ότι δεν είναι όπως φαίνεται και είχε δίκιο. Ήταν πιο δροσερή, όμως και πάλι δε με ικανοποίησε.

- Φάβα. Απλά υπέροχη, δεμένη γεύση, ιδανική εκτέλεση. Άπλωσα στο ψωμάκι μου (κρυφά από τη διπλανή μου που τρώει τα παϊδάκια με το μαχαιροπήρουνο) και την ευχαριστήθηκα μέχρι τέλους.

- Σκιουφιχτά με μανιτάρια και κρέμα μυζήθρας. Αρκετά πρωτότυπο αν και απλό στα συστατικά του πιάτο, έκρυβε όμως παραδοσιακή κρητική γεύση. Έντονο το άρωμα της μυζήθρας, άφαντο το αντίστοιχο του μανιταριού. Αν δεν πετύχεις μανιτάρι στην πηρουνιά, δεν καταλαβαίνεις ότι υπάρχει στο πιάτο. Μου άρεσε πολύ. Ακόμα περισσότερο στη διπλανή μου και άρχισαν να μου γεννώνται σιγά σιγά απορίες για το πότε έφτασαν τα σκιουφιχτά και η μυζήθρα στην πρωτεύουσα. Homework.

-  Μαριναρισμένα πανσετάκια. Υπέρ το δέον κατά την προσωπική μου γνώμη καρυκευμένες οι λωρίδες της κατά τα άλλα σωστά ψημένης και ζουμερής πανσέτας. Παρ' όλα αυτά, αξιοπρεπές πιάτο.

- Τηγανητές πατάτες με sauce φέτας. Η αλήθεια είναι πως αυτό το πιάτο με απογοήτευσε. Η εμφάνισή του με προκατέβαλε θετικά, η γεύση όμως δεν ανταποκρίθηκε στις προσδοκίες μου. Μη σας πάρω στο λαιμό μου όμως, γιατί δε θεωρούμαι και πολύ φίλη της sauce φέτας. Την επόμενη φορά θα διαλέξω σκέτες τηγανητές πατατούλες, που ήταν υπέροχες.

- 2 κοτομπουκιές. Άριστο ψήσιμο και άψογο καρύκευμα στα κοτομπουτοφιλετάκια, τέλειος συνδυασμός με το άγριο ρύζι. Δεν πρέπει να λείψει από την παραγγελία σας.

- 2 τάρτες για επιδόρπιο. Έτσι άκουσα κι εγώ η δύσμοιρη να τις παραγγέλνουν και η φαντασία μου άρχισε να οργιάζει. Τί κρέμες φαντάστηκα, τί αρώματα λεμονιού, τί τραγανή βάση, που να σας λέω. Οι (vegan) τάρτες αφίχθησαν και ήταν τόσο εναλλακτικές όσο το μαγαζί. Πολύ ευφάνταστες και νόστιμες οι βάσεις τους, έλα όμως που δεν πετάω και τη σκούφια μου για σοκολάτα. Αξίζει όμως να τονίσω πως ήταν πολύ ελαφριές και γευστικές.

- 1 λίτρο ευκολόπιοτο κόκκινο αγιωργείτικο κρασί χωρίς παρενέργειες την επόμενη μέρα. Για την ίδια μέρα βέβαια δεν παίρνω και όρκο, διότι οι 2 που το ήπιαμε διαφωνούμε στην ποσότητα που ήπιαμε...

-1 λεμονάδα ΕΨΑ (οι λάτρεις της cocacola εδώ θα απογοητευτείτε τελείως, καθώς προσφέρονται μόνο αναψυκτικά ΕΨΑ)

- 1 μπύρα

Παραδόξως, αν και πολεμική η παραγγελία, δεν περίσσεψαν πολλά και ο συνολικός λογαριασμός ήρθε στα 75€, καλό vfm.

Το ζουμί (κυριολεκτικά) της παρούσας κριτικής είναι ένα και μοναδικό: Rakor = Σούπα.

Θα βαθμολογούσα τη γεύση με 3-3,5, αλλά η αξέχαστη σούπα με παρέσυρε...

Τσούπρες! Σας ευχαριστώ πολύ για το υπέροχο βράδυ και συντονιστείτε για επόμενη έξοδο που ευελπιστώ να περιλαμβάνει επιπλέον αγαπημένα πρόσωπα!
Η τελευταία έξοδος του 2015 έμελλε να είναι η πρώτη μου κριτική στο site για το 2016, όπως και να έχει όμως είναι θετική.

Αγαπητέ ValueSeeker, επίτρεψέ μου να κάνω μια αφιέρωση με το δικό σου τρόπο σε όλους τους χρήστες του ask4food.

Τραγούδι για το νέο και δυναμικό 2016!

Δε θα πεθάνουμε ποτέ - Βασίλης Παπακωνσταντίνου

https: //www. youtube. com/watch?v=lvi8tO11H-U

Καλή Χρονιά να έχουμε όλοι με υγεία, αγάπη, νέα γευστικά ταξίδια, αγαπημένα παλιά, καθώς και πολλά χαμόγελα!!!