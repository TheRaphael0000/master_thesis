Απ’ την ΑΥΛΗ προχθές, σειρά έχει σήμερα η ΑΣΙΑ, μοναδική στο είδος της, τα κεμπάπ, όπως ο Λουμίδης στους καφέδες! Κι επειδή τα κεμπάπ της ΑΣΙΑΣ είναι  π ο ί η μ α,  γι’ αυτό κι εγώ, χορτάτος και πανευτυχής, το παίζω και ολίγον ποιητής:

«Τα πιο ωραία λαϊκά, σε σπίτια με μωσαϊκά 
  τα είχαμε χορέψει.
  Και στης Κυψέλης τα στενά, κεμπάπια τόσο αυθεντικά
  καθένας θα παινέψει! »

Το ψητοπωλείο αυτό, στην οδό Μοσχονησίων, παράλληλη της Πατησίων, μεταξύ Αγίου Μελετίου και Πλατείας Αμερικής, άνοιξε στις αρχές του 2000 από ένα ζευγάρι Κούρδων πολιτικών προσφύγων, που πριν από 30 περίπου χρόνια εγκατέλειψαν άρον-άρον την Πόλη, για να εγκατασταθούν στη δική μας την πόλη, την Αθηναϊκή μας Μητρόπολη. Από τότε εγκαταστάθηκαν στον χώρο αυτό της Πλατείας Αμερικής, σε ένα περιβάλλον φιλικό και φιλόξενο, όπου αρκετά αργότερα άνοιξαν το ψητοπωλείο τους, την ΑΣΙΑ. 

Οι άνθρωποι αυτοί δεν είναι τυχαίοι. Πρόκειται για τον παθολόγο γιατρό, Σινάν, και τη γυναίκα του, Τσιτσέκ (λουλούδι στα τούρκικα), που νυχθημερόν παλεύουν για να τα βγάλουν πέρα. Η ΑΣΙΑ δικαίωσε τις προσπάθειές τους. Ήδη, γεννήθηκαν τα παιδιά τους εδώ, που τους βοηθούν ανελλιπώς στην κουζίνα και το σερβίρισμα. Συγκεκριμένα, η κόρη τους Εύα παρασκευάζει τα κρέατα στο υπόγειο και ενίοτε ανεβαίνει για να βοηθήσει τη μάνα της στην κουζίνα ή τα αδέλφια της στη μικρή αίθουσα.

Το μαγαζί, που λειτουργεί καθημερινά από τις 6 μ. μ. μέχρι τα μεσάνυχτα, το έχω ήδη επισκεφθεί αρκετές φορές την τελευταία πενταετία. Ωστόσο, παλαιοτέρα δεν ήμουνα μέλος του site μας και για τον λόγο αυτό με πρόλαβαν πολλοί και αξιόλογοι φίλοι χρήστες, που σας έχουν κατατοπίσει με όλα τα σχετικά. Εγώ λοιπόν τώρα, απλά θα σας μεταφέρω τα δικά μου προσωπικά βιώματα, μαζί με τα εξαίρετα φαγητά, στα οποία έχω ήδη κατασταλάξει από προηγούμενες επισκέψεις μου, και τα οποία δοκίμασα  πάλι χθες 18/1 με τη φίλη μου.  Κατά τη γνώμη μου τα εδέσματα  αυτά συνιστούν το   α π ό λ υ τ ο   m u s t   της ΑΣΙΑΣ!

Δυο λόγια, κατ’ αρχήν για τον χώρο. Είναι απόλυτα λιτός και ανεπιτήδευτος, κάτι ανάμεσα σε συνοικιακό καφενείο και ψητοπωλείο.  Ο εξωτερικός χώρος, στεγασμένος καλά τον χειμώνα και φυσικά με τη σόμπα υγραερίου και την τεράστια φλόγα της, έχει 4 τραπεζάκια, όλα-όλα, σε ένα απ’ τα οποία καθίσαμε, ενώ ο εσωτερικός έχει άλλα 3 τραπέζια και στους τοίχους, κάποια διακοσμητικά χαλάκια, πίνακες και φωτογραφίες.  

Σε περίοπτη θέση βρίσκεται βέβαια η ανοιχτή κουζίνα, που καταλαμβάνει σχεδόν τον μισό εσωτερικό χώρο, με την ακαταπόνητη κυρία Τσιτσέκ επί το έργον! Οι θαμώνες παρακολουθούν την όλη διαδικασία, όπως για παράδειγμα τις σούβλες, τα γνωστά ντονέρ, τα οποία στην ΑΣΙΑ έχουν για καπελάκι μια ντομάτα και μια πιπεριά, που κατά το περιστροφικό ψήσιμο, τα ζουμιά τους νοστιμίσουν τα ξακουστά αυτά κεμπάπ!

Παράγγειλα λοιπόν τα κλασικά μου πιάτα:

•	Το χούμους, αριστουργηματικό, που ήρθε με αρκετό λαδάκι και μικρές μαύρες ελίτσες (3.50 €), καθώς και 6-7 πιτούλες, ζεστές και τραγανές (1.50 €).

•	Απ’ τα κεμπάπ, πήραμε το μπεϊντί, και μάλιστα το ζητήσαμε στην καυτερή του εκδοχή. Πρόκειται για εκλεκτό αρνίσιο κιμά που είναι τυλιγμένος σε πιτούλες και σερβίρεται με ψητή ντομάτα, πράσινη πιπεριά, ροδέλες από κρεμμυδάκια,     κ α τ α π λ η κ τ ι κ ό  ρύζι μπασμάτι, διάσπαρτα ρεβίθια, άνηθο και πιπεράτα μπαχαρικά. Το μπεϊντί συνοδευόταν από sauce γιαουρτιού με σουμάκ, το ξινό, βυσσινί και ιδιαίτερα δημοφιλές μπαχαρικό της Μέσης Ανατολής. (8.00 €).

•	Άδανα κεμπάπ, επίσης από αρνίσιο κιμά, με την ίδια ακριβώς γαρνιτούρα, όπως πιο πάνω, αλλά με δύο διαφορές: οι πιτούλες εδώ βρίσκονταν κάτω απ’ το κεμπάπ, και δεν υπήρχε η sauce γιαουρτιού. (7.00 €).

•	Ολοκληρώσαμε τη γαστρονομική εμπειρία μας με ένα μοναδικό κιουνεφέ, το οποίο χρειάστηκε περί τα 20 λεπτά για να ψηθεί στο ταψάκι του και μας ήρθε χωρισμένο στα 4. Θυμίζω ότι το κιουνεφέ είναι είδος ζεστού κανταϊφιού με λευκό κρεμώδες τυρί (Philadelphia, φέτα, μοτσαρέλα…) και τριμμένο φιστίκι. Κι αυτή τη φορά ήταν σχεδόν άριστο. (5 €).

 Άλλωστε συχνά στο παρελθόν, τους τηλεφωνούσα για να παραγγείλω κιουνεφέ, το οποίο αργότερα παραλάμβανα ο ίδιος για το σπίτι μου!

Ο λογαριασμός, στα 25 €, άξιζε 100% για αυτά τα κλασικά πλέον πιάτα! Βαθμολογώ λοιπόν σταθερά τόσο τη γεύση τους όσο και το vfm με 4 στα 4!

Κατά τα λοιπά, ο κατάλογός τους περιλαμβάνει διάφορα ορεκτικά (ανατολίτικα τυροπιτάκια, πίτα Καισαρείας, χαϊντάρι - είδος τζατζικιού, κ. α. ), 5 κεμπάπ, και στα γλυκά, υπάρχει επίσης μπακλαβάς. 

Σημειωτέον ότι κάποιες σπεσιαλιτέ τους προϋποθέτουν τηλεφωνική παραγγελία και τουλάχιστον 5-6 μερίδες, όπως το ατζέν πιλάφι, που γίνεται με κιμά και καβουρδισμένα αμύγδαλα, ή το χουνκιάρ μπεγεντί, το γνωστό κοκκινιστό μοσχάρι με πουρέ μελιτζάνας. 

Τι μας κέρασαν;; Μα βέβαια, το ευγενικό τους χαμόγελο, τη μοναδική αυτή γευσιγνωσία της πατρίδας τους, καθώς και την αίσθηση μιας διαφορετικής περιρρέουσας ατμόσφαιρας, σίγουρα   π ο λ  ύ   α ν θ ρ ώ π ι ν η ς!

Αν δεν έχετε ακόμα επισκεφθεί την ΑΣΙΑ, χάνετε ασφαλώς μια συγκλονιστική γαστρονομική εμπειρία!!