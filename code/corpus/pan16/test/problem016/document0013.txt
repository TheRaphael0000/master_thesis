"Ανθέων"... ένα καταπληκτικό τυροπιτάδικο... και όχι μόνο.
Βρίσκεται σε μία ήσυχη γειτονιά της Γλυφάδας, είναι γωνιακό και πήρε το όνομά του από τον ένα δρόμο που περνά μπροστά (οδός Ανθέων) ο άλλος δρόμος λέγεται Αρετής. Λειτουργεί καθημερινά Δευτέρα ως και Σάββατο (πλέον) από πολύ πρωί (πριν τις 7 ) ως αργά το απόγευμα.

Ό, τι ώρα και να επισκεφθεί κάποιος αυτό το μαγαζί θα δει ότι έχει κόσμο, μερικές φορές ουρά. Όμως παράλληλα έχει και ταχύτατη εξυπηρέτηση! Αυτό οφείλεται στο προσωπικό και στις οδηγίες που έχει πάρει, γιατί υπάρχει άριστο σύστημα. Κάθε Δευτέρα έχει Λαϊκή Αγορά στην απέναντι πλευρά του δρόμου και είναι λίγο πιο δύσκολο από τις άλλες μέρες να παρκάρει κανείς, ωστόσο επειδή είναι γειτονιά θα βρεθεί μέρος, άλλωστε οι περισσότεροι αφήνουν με "αλάρμ" το αυτοκίνητο αφού εξυπηρετούνται όλοι γρήγορα. Αυτό είναι ένα μεγάλο συν.

Για τις γεύσεις τι να πει κανείς... νόστιμα όλα, φρεσκότατα (συνέχεια βγαίνουν από τον φούρνο ταψιά που αδειάζουν γρήγορα και επαναλαμβάνεται η διαδικασία) εμφανίσιμα (δεν υπάρχει περίπτωση να πάρει κάποιος κάτι καμένο ή κακοφορμισμένο), μεγάλη η ποικιλία σε σημείο να μην ξέρεις τι να πρωτοδιαλέξεις, επικρατεί τάξη, καθαριότητα και καλαισθησία ως προς την παρουσίαση. 

Έχει όλα τα είδη τυρόπιτας που μπορεί να φανταστεί κανείς, σπανακόπιτα με τυρί ή και χωρίς, πρασόπιτα, κολοκυθόπιτα (πρέπει να τη δοκιμάσετε), μανιταρόπιτα, πατατόπιτα, πίτσα απλή αλλά και σπέσιαλ, λουκανικόπιτα (με 2 λουκάνικα και ''γεμάτη'' γεύση), πεϊνιρλί κι άλλα πολλά κι ωραία. Επίσης, ποικιλία από χορταστικά σάντουιτς με διάφορους τύπους ψωμιού. Τελευταία βγάζει και κάποια είδη γλυκισμάτων, υπέροχα να τα βλέπεις, γευστικά όταν τα τρως. 

Προσωπικά, έχω δοκιμάσει από όλα τα είδη και ανεπιφύλακτα τα προτείνω όλα, από κει και πέρα είναι και θέμα γούστου για το τι αρέσει γευστικά στον καθένα. Στο κατάστημα φτιάχνεται και καφές, υπάρχουν χυμοί φρεσκοστιμένοι της στιγμής. Επίσης μπορεί κανείς να αγοράζει φρέσκα αλλά άψητα είδη (και να τα ψήσει στο σπίτι του ή να τα αποθηκεύσει στην κατάψυξη για μελλοντικό ψήσιμο)

Κατά βάση οι περισσότεροι αγοράζουν και φεύγουν, ωστόσο αν θέλει κάποιος να καθήσει εκεί, υπάρχουν τραπεζάκια στον όμορφο εξωτερικό χώρο, αν έχει καλό καιρό, αλλά έχει διαμορφωθεί και εσωτερικά χώρος για τις κρύες μέρες. 

Γενικά είναι ευχάριστος ο χώρος που θυμίζει εσωτερικά επαρχιακό φούρνο μιας βόρειας ευρωπαϊκής χώρας (μαντεμένιος φούρνος, διακοσμητικά πλακάκια στον τοίχο) με διακριτικές πινελιές διακόσμησης από Ελλάδα (πχ το χρωματιστό κάρο άμαξας στην αυλή, οι περιποιημένες κι ανθισμένες γλάστρες, το πέτρινο στοιχείο, τα καφέ σκούρα ξύλινα δοκάρια, τα πήλινα πιθάρια).

Οι τιμές είναι καλές για την ποιότητα που αγοράζει κάποιος, μην ξεχνάμε ότι είναι όλα φρέσκα κι όχι κατεψυγμένα, χειροποίητα και έχουν ικανοποιητικό έως χορταστικό μέγεθος. 

Ενδεικτικά θα αναφέρω την τιμή της αγαπημένης μου σπανακόπιτας με τυρί και πλούσιας σε χορταρικά που θα την χαρακτήριζα στη γεύση και στην όψη εντελώς σπιτική,  είναι στα 2,20 ευρώ, νομίζω εξαιρετική τιμή για τρόφιμο πρώτης ποιότητας. Υπάρχουν και φθηνότερα προϊόντα φυσικά, αλλά κι ακριβότερα, είπαμε είναι θέμα γευστικής προτίμησης...

Εάν περάσετε από την περιοχή, να πάτε, να φάτε και να ευχαριστηθείτε. Είναι σίγουρο ότι θα ξανακάνετε μετά το δρομολόγιο προς τα εκεί κι άλλες φορές...
Καλή σας όρεξη λοιπόν..!