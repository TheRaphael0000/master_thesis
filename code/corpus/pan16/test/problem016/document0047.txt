Τη Δευτέρα το βράδυ, αφού καμαρώσαμε τα χάλια της ομάδας με ένα φίλο, είπαμε να πάμε μια βόλτα προς τα Καμίνια, σε ένα μαγαζί που για να κάτσεις πρέπει να είσαι τυχερός, ακόμη και τέτοια μέρα...

Ο χώρος αν και παλιός, είναι όντως πολύ καλά διακοσμημένος, ζεστός (εξάλλου βοηθάει και το γεγονός ότι το μαγαζί είναι πάντα γεμάτο) και παρόλο που η κουζίνα είναι δίπλα πραγματικά σε κάποια τραπέζια, δεν έχει μυρωδιές.

Ξεκινώντας πήραμε μισό κιλό εξαιρετικό λευκό Μοσχάτο κρασί, και μιας και δεν πεινάγαμε πολύ, είπαμε να μη πάρουμε πολλά πράγματα.

Πήραμε πατάτες baby, μία φέτα, ένα ασλάν και ένα πιάτο ημέρας - τορτίγια με κοτόπουλο.

Σχεδόν αμέσως στο τραπέζι μας ήρθαν οι πατάτες οι οποίες ήταν εξαιρετικές, υπέροχα μελωμένες και πολύ εύγευστες. Αμέσως ήρθε και η φέτα, η οποία ήταν συμπαθητική.

Μετά από λίγη ώρα ήρθε η τορτίγια, η οποία ήταν πραγματικά πάρα πολύ καλή, εφάμιλλη, και μάλλον καλύτερη θα έλεγα, από όλα τα μεξικάνικα που τουλάχιστον έχω δοκιμάσει προσωπικά. Συνοδευόταν είτε από ρύζι είτε από πατάτες, επιλέξαμε ρύζι καθότι είχαμε πάρει πατάτες, το οποίο δεν ήταν κάτι το ιδιαίτερο.

Ο ασλάν μάλλον ξεχάστηκε, καθότι ήρθε αρκετά πιο αργά στο τραπέζι μας, κατόπιν δικής μας υπενθύμισης.

Μια πανδαισία, τούρτα από στρογγυλά πιτάκια, με στρώσεις παστουρμά, τυριών, πιπεριάς και ένα αυγό από πάνω.

Εξαιρετικός μεζές το δίχως άλλο.

Ήπιαμε και άλλο ένα μισόκιλο και ζητήσαμε λογαριασμό.

Εδώ μου τα χάλασε λίγο.

Για τα παραπάνω ο λογαριασμός ήρθε 37,50 ευρώ.

7,60 τα κρασιά, 4,90 οι πατάτες, 1 το ψωμί, 3 η φέτα, 8,50 ο ασλάν και 12 η τορτίγια, η οποία όσο καλή κι αν ήταν, δε νομίζω ότι ούτε το μέγεθος ούτε τα υλικά του πιάτου δικαιολογούν τέτοια τιμή, πόσο μάλλον σε μαγαζί στα Καμίνια, μη το ξεχνάμε αυτό. 

Επίσης, χωρίς όμως να είμαι 100% σίγουρος, έχω την αίσθηση ότι στον κατάλογο ο ασλάν ήταν στα 6,50, εξού και το 2 στην εξυπηρέτηση

Απόδειξη πάντως ήρθε κανονικά.

Θα ξαναπάω σίγουρα, γιατί όντως το φαγητό είναι εξαιρετικό, έχω επισκεφθεί το μαγαζί αρκετές φορές στο παρελθόν, θα προσέξω όμως να παραγγείλω πράγματα μόνο από τον κατάλογο και αν διαπιστώσω κάποια αντίστοιχη ανακρίβεια σίγουρα θα ζητήσω διευκρινίσεις...