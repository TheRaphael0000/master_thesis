Με το δεξί μπήκαμε στις γευστικές δοκιμές του νέου έτους φίλοι μου και είμαι πολύ χαρούμενη!

Η ανάγκη για επίσκεψη στη "Βόλτα" γεννήθηκε μετά την ανάγνωση κριτικών των τόσο έμπιστων φίλων tzia και mavtasos και πάλι καλά που βασίστηκα αποκλειστικά σε αυτές, καθώς το μαγαζί υπό τη νέα διεύθυνση άνοιξε τέλος Σεπτέμβρη 2015.

Την Παρασκευή 15/01/16 λοιπόν τηλεφώνησα κατά τις 19:30 για κράτηση 4 ατόμων -όπως αποδείχθηκε πάλι αχρείαστη- 1 ώρα αργότερα. Οι μισοί φτάσαμε στην ώρα μας και οι υπόλοιποι σταδιακά μέχρι τις 21:00. Στο μεταξύ παρατήρησα το χώρο, ο οποίος μου φάνηκε απλός και καθαρός με μικρές διακοσμητικές πινελιές, που μάλλον δεν είναι αρκετές για να τον μεταμορφώσουν σε κάτι ιδιαίτερα ελκυστικό. Παρ' όλα αυτά, η ατμόσφαιρα είναι ζεστή και οικογενειακή και σε συνδυασμό με την άψογη εξυπηρέτηση "σε κρατάει" ως πελάτη.

Συνεχίζω με το βασικότερο κομμάτι κάθε κριτικής που είναι το φαγητό.

Αρχικά, ήρθε νεράκι βρύσης σε γυάλινο μπουκάλι, ένα πανέρι με εξαιρετικό ελιόψωμο δικής τους παραγωγής, δεύτερο πανέρι με ζυμωτό χειροποίητο ψωμί κι ένα ανοιχτόχρωμο ευχάριστο ντιπάκι.

Παραγγείλαμε:

- Βελουτέ σούπα χορταρικών με παντζάρι (πιάτο ημέρας). Εξαίσια, σωστά καρυκευμένη, μπουκιά και συγχώριο, δεν ήθελα να τελειώσει... Ένα μικρό φάουλ στην εξυπηρέτηση, καθώς μετά από έλλειψη συνεννόησης για το διαχωρισμό της μερίδας σε 2 πιάτα, καταλήξαμε να την τρώμε με τη φίλη μου από το ίδιο πιάτο με 2 κουτάλια.

- Μανιτάρια. Δεν έχω ιδία άποψη, όσοι τα κατανάλωσαν τους άρεσαν.

- Ψητά λαχανικά σε πήλινο. Με λύπη μου θα πω ότι ήταν το πιο αδύναμο πιάτο της βραδιάς. Σωστά ψημένα μεν, χρειάζονταν κάτι να τους προσδώσει περισσότερο ενδιαφέρον δε. Ίσως κάποιο καρύκευμα, μυρωδικό, μπαλσάμικο, κάτι τέλος πάντων. Ρωτώντας μας ο Ξενοφώντας (ιδιοκτήτης-σερβιτόρος) κατά τη διάρκεια του δείπνου τις εντυπώσεις μας, δεν του αποκρύψαμε την άποψή μας για το συγκεκριμένο πιάτο. Προς τιμήν του, άκουσε τις παρατηρήσεις μας και πήρε την πρωτοβουλία να μας κεράσει ένα σπετσοφάι, που πολύ σωστά θεώρησε ότι θα ταίριαζε περισσότερο στις γεύσεις της παρέας μας. Το σπετσοφάι αποτελεί βέβαια ένα τελείως διαφορετικό είδος ορεκτικού από τα ψητά λαχανικά, που εμείς τα επιλέξαμε αντί σαλάτας, οπότε η βελτίωση στα ψητά λαχανικά κρίνεται απαραίτητη ούτως ή άλλως. 

- Σπετσοφάι. Εκπληκτική, δεμένη γεύση με μια υπέροχη σάλτσα που μέρος της προστέθηκε στα ψητά λαχανικά και τα απογείωσε.

- Λουκάνικο αγριόχοιρου. Το πιάτο που ξετρέλανε την παρέα! Άρεσε πάρα πολύ και γι' αυτό καταβροχθίστηκε σε χρόνο dt. Προσωπικά μιλώντας, δε με κέρδισε περισσότερο απ' ότι θα με κέρδιζε ένα καλό πρασάτο χωριάτικο λουκάνικο.

- Λουκάνικο κουνελιού. Εδώ είχαμε τα αντίθετα αποτελέσματα. Εγώ ήμουν που ξετρελάθηκα με την τόσο πρωτόγνωρη και ελαφριά γεύση, που δε φανταζόμουν ότι μπορεί να έχει το κουνέλι σε τέτοια μορφή, ενώ οι άλλοι απλώς το κατανάλωσαν με ευχαρίστηση.

- Τυρόπιτα κανταΐφι με 4 ελληνικά τυριά. Από τις νοστιμότερες τυρόπιτες που έχω δοκιμάσει σε μεζεδοπωλείο. Νισάφι πια με το τρίπτυχο φέτα-μέλι-μαυροσούσαμο. Η γέμιση ήταν τόσο γευστικά ισορροπημένη που με εξέπληξε και στην επίγευση  ξεχώριζε ελαφρώς το γλυκύτερο τυρί. Επίσης, πρέπει να είχε χρησιμοποιηθεί και καλής ποιότητας βούτυρο που το ολοκλήρωνε ως άλλο ένα πιάτο που δεν άντεξε στο τραπέζι μας πάνω από 5 λεπτά.

- Πατάτες τηγανιτές. Γιατί; Γιατί; Γιατί; Τις παραγγείλαμε και δεν ήρθαν ποτέ. Ξέρετε πότε το διαπιστώσαμε; Την άλλη μέρα. Κρίμα! Στενοχωρηθήκαμε, γιατί θα θέλαμε να τις είχαμε δοκιμάσει.

- Χοιρινό κεδρόμηλο με λευκό κρασί και μέλι συνοδεία πουρέ πατάτας. Πολύ καλό και αρωματικό πιάτο με τη σπιτική γεύση και υφή του πουρέ να ξεχωρίζει.

- Χουνκιάρ μπεγιεντί. Εξαιρετικά μαγειρεμένο το κρέας, το μοναδικό μειονέκτημα του πουρέ ήταν η έλλειψη της καπνιστής γεύσης. Μας εξήγησαν ότι ισχύει καθώς χρησιμοποιούν μαντέμι και όχι κάρβουνο για να ψήσουν τις μελιτζάνες. 

- Αρνάκι στο πήλινο με πατάτες και δενδρολίβανο. Πολύ μαλακό και καλής ποιότητας το κρέας, δε μύριζε ούτε κατά διάνοια και οι πατατούλες επίσης μαλακές και εύγευστες. Οι γεύσεις και τα αρώματα θύμιζαν το σπίτι μιας καλής μαγείρισσας ένα κυριακάτικο μεσημέρι.

- Φιλέτο στήθος κοτόπουλο με κρασί, μανιτάρια και κρεμμύδια (πιάτο ημέρας) συνοδεία ρυζιού. Λίγο στεγνό το κρέας, νόστιμη η σάλτσα, όχι αδιάφορο πιάτο, αλλά σίγουρα πιο υποτονικό από τα υπόλοιπα κυρίως.  

- 1 ποτήρι + 1/2 λίτρο ροζέ κρασί. Ελαφρύ και ποιοτικό.
- 4 (?) coca cola

Κέρασαν σε ένα πιάτο μικρή ποσότητα μους μακεδονικού χαλβά, μους μακεδονικού χαλβά με κακάο, μους σοκολάτας και λεμονόπιτα. Οι γνώμες των μελών της παρέας διέφεραν κατά πολύ στα γλυκά. Θα καταθέσω τη δική μου.

Η μους σοκολάτας ήταν αρκετά καλή και οι άλλες δύο μου φάνηκαν λίγο αδιάφορες.
Στη λεμονόπιτα, ενώ είναι ένα γλυκό που γενικά επιλέγω, με ικανοποίησε η ισορροπημένη γεύση, αλλά δε μου άρεσε η κολλώδης υφή της κρέμας. Θα την ήθελα μακράν πιο αέρινη.

Η εξυπηρέτηση από μια κοπέλα και τον Ξενοφώντα ήταν σωστή και φιλική.

Για τα παραπάνω πληρώσαμε 80€, δηλαδή 20€/άτομο, αρκετά καλό vfm.

Εύχομαι στα παιδιά μέσα από την καρδιά μου καλές δουλειές!
Θεωρώ ότι ξεκίνησαν πολύ δυναμικά, με μεράκι και είναι σε πολύ καλό δρόμο.
Υπάρχουν περιθώρια βελτίωσης, όμως έχουν ανοιχτά αυτιά και μάτια, οπότε νομίζω ότι θα τις διορθώσουν ώστε να γίνουν ακόμα καλύτεροι!

Εμείς πάντως θα ξαναπάμε και φυσικά το προτείνω.