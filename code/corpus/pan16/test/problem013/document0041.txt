Η πρόσφατη επιστολή Σαμαρά προς το ΕΛΚ φαίνεται να μην καλύπτει την ηγεσία της ευρωζώνης και κατά πολλούς κάτι τέτοιο είναι απολύτως αναμενόμενο. Μια απλή ανάγνωση αρκεί για να διαπιστώσει κανείς, πως πρόκειται για αριστούργημα πομπώδους, αόριστου κι άρα επιδεχόμενου πολλών ερμηνειών πολιτικού λόγου, που χωρίς ιδιαίτερη προσπάθεια θα μπορούσε -τουλάχιστον σε μερικά σημεία- να θεωρηθεί υποτιμητικός για τη νοημοσύνη όσων ασχοληθούν μαζί της (κι ας μην είναι δανειστές). Ας δούμε γιατί, παίρνοντας αράδα αράδα την επιστολή (με πλάγια στοιχεία το αυθεντικό κείμενο και με έντονα μερικά σχόλια κι ερωτήματα). Γράφει ο κ. Σαμαράς:
«Όπως σας ανέφερα ήδη (θα είχε ενδιαφέρον να μάθουμε, πότε ακριβώς), θεωρώ απαραίτητο να ενημερώσω τους συναδέλφους μου στο Ευρωπαϊκό Λαϊκό Κόμμα (αλλά όχι την ηγεσία της ευρωζώνης) για την τρέχουσα κατάσταση στην Ελλάδα.
Οι πρόσφατες εξελίξεις έθεσαν σε μεγάλο κίνδυνο τις αποφάσεις του Ευρωπαϊκού Συμβουλίου της 26ης Οκτωβρίου αναφορικά με τη βιωσιμότητα του ελληνικού χρέους.
Η Νέα Δημοκρατία παρενέβη ενεργά για να εξουδετερώσει όλους (τη μη καταβολή της έκτης δόσης;) τους επικείμενους κινδύνους: το "δημοψήφισμα" απορρίφθηκε, από τον κ. Γ. Παπανδρέου ζητήθηκε να παραιτηθεί από Πρωθυπουργός, και μια νέα μεταβατική Κυβέρνηση σχηματίστηκε με τη συμμετοχή της Νέας Δημοκρατίας (που, όμως, δεν συγκυβερνά) και του κόμματος του ΛΑ.Ο.Σ (κουβέντα για το τρίτο κόμμα).
Αυτή η Κυβέρνηση θα προωθήσει την επικύρωση των αποφάσεων της 26ης Οκτωβρίου και θα οδηγήσει τη χώρα σε εκλογές στις 19 Φεβρουαρίου 2012.
Πιστεύουμε (ούτε εδώ δεσμεύεται η ΝΔ, κατά το μέρος που την αφορά) ότι ο νέος Πρωθυπουργός, κ. Λ. Παπαδήμος, - Αντιπρόεδρος της Ευρωπαϊκής Κεντρικής Τράπεζας (ΕΚΤ) έως την προηγούμενη χρονιά - και η ευρεία πολιτική βάση της νέας Κυβέρνησης, θα βοηθήσουν στην αποκατάσταση της αξιοπιστίας της Ελλάδας στην Ευρώπη. Η νέα Κυβέρνηση απολαμβάνει ισχυρής κοινοβουλευτικής στήριξης στο Ελληνικό Κοινοβούλιο, με εξαίρεση τους βουλευτές των κομμάτων της αριστεράς.
Πιστεύουμε επίσης ότι οι εκλογές θα εξομαλύνουν την κατάσταση στην Ελληνική κοινωνία, εκτονώνοντας τις πολιτικές πιέσεις (ποίων σε ποιούς;) και αποτρέποντας σοβαρές κοινωνικές αναταραχές.
Συγκεκριμένα, όπως αναφέρθηκε στη συνάντηση των τριών Πολιτικών Αρχηγών υπό την αιγίδα (άσχετο) του Προέδρου της Ελληνικής Δημοκρατίας κ. Κ. Παπούλια: "συμφωνήθηκε ότι το έργο της νέας κυβέρνησης είναι η υλοποίηση των αποφάσεων της Συνόδου Κορυφής της Ευρωπαϊκής Ένωσης της 26ης Οκτωβρίου 2011 και η εφαρμογή της οικονομικής πολιτικής που συνδέεται με τις αποφάσεις αυτές."
Ο νέος Πρωθυπουργός (κι όχι η ΝΔ) έχει ήδη δεσμευτεί να εκπληρώσει αυτό το έργο.
Η Νέα Δημοκρατία δεσμεύεται να στηρίξει το νέο Πρωθυπουργό (κι όχι την υλοποίηση του έργου)
Η Νέα Δημοκρατία είναι σταθερά προσηλωμένη στην επιτυχία της δημοσιονομικής εξυγίανσης και των διαρθρωτικών μεταρρυθμίσεων (υπάρχει κάτι πιο αόριστο από αυτό;), προκειμένου να ανακτηθεί η εμπιστοσύνη των αγορών και να επιτευχθεί οικονομική ανάπτυξη.
Η Νέα Δημοκρατία υποστηρίζει πλήρως τους στόχους της δημοσιονομικής προσαρμογής (τα μέτρα που έχουν συμφωνηθεί;), αναφορικά με την εξάλειψη του ελλείμματος και την αντιστροφή της δυναμικής του χρέους. Επίσης υποστηρίζει "εργαλεία" που ήδη εφαρμόζονται (αν και ανεπιτυχώς), και ειδικότερα την περικοπή των δημοσίων δαπανών, την καταπολέμηση της φοροδιαφυγής, τις διαρθρωτικές μεταρρυθμίσεις, το πρόγραμμα ιδιωτικοποιήσεων και την αξιοποίηση της ανεκμετάλλευτης ακίνητης δημόσιας περιουσίας (κάτι πιο συγκεκριμένο;).
  
Βάσει των στοιχείων από την μέχρι τώρα εκτέλεση του προϋπολογισμού, πιστεύουμε ότι συγκεκριμένες πολιτικές πρέπει να τροποποιηθούν (μονομερώς ή με επαναδιαπραγμάτευση) προκειμένου να εξασφαλιστεί η επιτυχία του Προγράμματος. Αυτό ισχύει ακόμα περισσότερο, αφού σύμφωνα με τις πιο πρόσφατες Ευρωπαϊκές προβλέψεις για την Οικονομία, η Ελλάδα το 2012 θα είναι η μόνη ευρωπαϊκή χώρα που θα βρίσκεται 5 συνεχή έτη σε ύφεση!
Πρόθεσή μας είναι να αναδείξουμε αυτά τα θέματα, μαζί με βιώσιμες εναλλακτικές πολιτικές, αυστηρά εντός του πλαισίου που περιγράφεται από το Πρόγραμμα. Δίνουμε μεγάλη έμφαση στο να επιτευχθεί ταχεία ανάκαμψη, έτσι ώστε τα δημόσια έσοδα που θα προκύψουν, να μας επιτρέψουν να πετύχουμε τους στόχους που έχουν τεθεί. Αποδίδουμε επίσης ιδιαίτερη έμφαση στις διαδικασίες εφαρμογής οι οποίες πρέπει να εξορθολογιστούν και να αναβαθμιστούν (θα μπορούσε να είναι απόσπασμα από κάθε προεκλογικό πρόγραμμα της τελευταίας εικοσαετίας)
Η δέσμευση του Ελληνικού λαού και της Νέας Δημοκρατίας (προφορική, όμως) στην Ευρωπαϊκή Ένωση και το Ευρώ είναι ισχυρή και αμετάκλητη.
Η Νέα Δημοκρατία πιστεύει ότι η Ελλάδα μπορεί να βγει από την κρίση και να διασφαλίσει την κοινωνική της συνοχή. Είμαστε αποφασισμένοι να το πετύχουμε».
Οι δανειστές έχουν κάνει με κάθε τρόπο σαφές ότι δεν επιθυμούν (για δικούς τους λόγους, κάποιοι από τους οποίους είναι σοβαροί) να μπουν σε μακρά κι αδιέξοδη διαδικασία επαναδιαπραγμάτευσης, πράγμα που διακαώς δείχνει να επιθυμεί ο κ. Σαμαράς και δεν χάνει ευκαιρία να το λέει. Αυτό αποκαλύπτει η επιστολή του, αυτό κατάλαβαν κι οι αποδέκτες της. Δεν θα μπορούσε να είναι διαφορετικά.