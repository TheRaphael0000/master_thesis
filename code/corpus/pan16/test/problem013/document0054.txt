Προσωπικά δεν με ενδιαφέρει καθόλου να μάθω το όνομα του βουλευτή που έβγαλε τα λεφτά στο εξωτερικό. Εξάλλου ο πρώην πρωθυπουργός το είχε πει. Λεφτά υπάρχουν. Και το κοινό μας νόμισμα, η αδιαπραγμάτευτη ευρωπαϊκή μας πορεία για την οποία φτωχοποιούμαστε καθημερινά, δεν το απαγορεύει όταν τηρούνται διαφανείς διαδικασίες.
Εξάλλου η ελεύθερη διακίνηση κεφαλαίων είναι ο θεμέλιος λίθος ενός συστήματος στο οποίο είμαστε γρανάζι και παλεύουμε να παραμείνουμε. Είναι υποκριτικό να θέτεις σε ένα λαό το δίλλημα ευρώ η χρεοκοπία και να απαγορεύεις σε ένα λειτουργό του πολιτικού συστήματος που είναι μέλος της κοινωνίας, να πράξει αναλόγως. Θα μου πεις νόμιμο είναι, ηθικό είναι; Σαφώς και όχι αλλά τι είναι ηθικό θα σου απαντήσω χωρίς κανένα απολύτως ίχνος κυνισμού.
Και εκεί που είσαι έξαλλος με το θράσος μου να μην συμβαδίζω με το δημόσιο αίσθημα που ζητάει το κεφάλι του βουλευτή στο πιάτο του βραδινού δελτίου καθημερινά εδώ και μέρες, θα σε κάνω να αναρωτηθείς: Έχει τελικά ηθική η πολιτική ή είναι απλά η τέχνη της νομιμοποίησης του ανήθικου; Ή μήπως έχουν τελικά ηθική οι αγορές που διαφεντεύουν και χειραγωγούν τις πολιτικές δομές του πλανήτη; Που αναγκάζουν τους πολιτικούς να ακολουθούν πιστά τα μοντέλα τους, που παράγουν ανηθικότητα και αποθεώνουν την ανισότητα;
Ο κυριότερος παράγοντας που επέφερε τη σήψη και την παράνοια της ελληνικής κοινωνίας που αντικατοπτρίζεται στην οικονομική παρακμή του σήμερα, είναι ο κοινωνικός αποπροσανατολισμός και η διγλωσσία της πολιτικής τάξης που παρείσφρησε και αλλοτρίωσε σχεδόν τα πάντα καθώς έγινε σύστημα.

Βρισκόμαστε στην χειρότερη φάση της νεοελληνικής ιστορίας, η χώρα χρεοκοπεί κάθε εβδομάδα, όλοι ζουν πια με ορίζοντα μιας ημέρας και το πρόβλημα εξακολουθεί να είναι η δημιουργία εντυπώσεων. Για την ταμπακιέρα φυσικά ούτε λόγος.
Με απλά λόγια πετάμε ένα πυροτέχνημα και όποιον πάρει ό χάρος. Η κρίση θέλει κανιβαλισμό και ειδήσεις που δημιουργούν θόρυβο και προπέτασμα καπνού. Θέλει φάκα με τυρί. Έτσι για να ασχολούμαστε με τα ασήμαντα μιας ασήμαντης εποχής που είναι πολύ δυσβάσταχτη για να είναι αληθινή, όμως είναι.
Προσωπικά δεν με ενδιαφέρει καθόλου να μάθω το όνομα του βουλευτή που είχε την φαεινή ιδέα να βγάλει έξω ένα εκατομμύριο ευρώ την ώρα που ο κόσμος καιγόταν. Ίσως μόνο ως κουτσομπολιό αν και νομίζω ότι έχουμε ακόμα το ελάχιστο χιούμορ για να τον κάνουμε ανέκδοτο. Όπως αυτά που πολύ ευφυώς αυτός ο λαός κατασκευάζει με ταχύτητα φωτός αμέσως μετά από ένα γεγονός μεγάλης δημοσιότητας.
Εξάλλου ο εν λόγω κύριος ή κυρία γιατί αμφιβάλλω αν θα μάθουμε ποτέ το όνομα του, η ιστορία είναι πολύ πλούσια από τέτοια παραδείγματα, δυο πράγματα μπορεί να είναι: Ή πολύ σίγουρος για τον εαυτό του ως προς τη διασφάλιση της ενέργειας του ή πολύ αφελής γιατί νόμιζε ότι δεν θα ήταν ποτέ αυτός που πιθανώς θα πάταγε την μπανανόφλουδα.
Δεν θεωρώ σε καμία περίπτωση σωστή την κίνηση του αλλά δεν με ενδιαφέρει να μάθω το όνομα του, ούτε να διαβάζω δισέλιδα για το ποιόν του σε κυριακάτικες εφημερίδες. Το μόνο που θέλω είναι να αποδοθούν ευθύνες αν φυσικά υπάρχουν και όχι άλλα ονόματα. Μπουχτίσαμε στα ονόματα και στα επικοινωνιακά τρικ. Μας πήρανε χαμπάρι και οι πέτρες.
Ένας φίλος μου είπε: «Φίλε δεν ζούμε πια το american dream αλλά το greek nightmare». Έχεις δίκιο του είπα ,όχι γι `αυτό που λες αλλά για το ότι κοιμόμαστε. Και η πλάκα είναι ότι η τύχη μας δεν δουλεύει.
ΥΓ. Αν είναι βουλευτής της ΝΔ καλυτέρα να παραιτηθεί όπως δήλωσε ο εκπρόσωπος του κόμματος, γιατί δεν θα αντέξω άλλη διαγραφή. Όχι την διαγραφή δηλαδή αλλά την πρόσκληση επανένταξης για την εκλογική πανστρατιά της νίκης. Αν είναι του ΠΑΣΟΚ ας μείνει να υπερψηφίσει το Μνημόνιο 3, προέχει η σωτηρία της πατρίδας κατά τους ιθύνοντες.
Αν πάλι είναι από άλλο κόμμα θα γίνει ταινία-ριμέικ στο Χόλλυγουντ με τίτλο: «Αυτός ,αυτή και τα μυστήρια».

 