Βέλη προς την κυρίαρχη πολιτική της Ε.Ε. και της τρόικας έναντι της Ελλάδας εξαπέλυσαν την Τετάρτη 29 Ιανουαρίου από την έδρα του ευρωπαϊκού κοινοβουλίου, στις Βρυξέλλες, ο επικεφαλής των σοσιαλιστών ευρωβουλευτών Χάνες Σβόμποντα, ο καθηγητής Τάσος Γιαννίτσης, αλλά και ο αντιπρόεδρος του Ινστιτούτου «Γκράμσι» Ρομπέρτο Γκολτιέρι, στέλεχος του Ιταλικού Δημοκρατικού Κόμματος, κατά τη διάρκεια της πολύ επιτυχημένης εκδήλωσης - συζήτησης με θέμα «Η διαχείριση της κρίσης στην Ελλάδα και στην Ευρώπη: αποτελέσματα, αβεβαιότητες, προοπτικές», την οποία διοργάνωσε η αντιπρόεδρος του ευρωπαϊκού κοινοβουλίου Άννυ Ποδηματά, εκ μέρους των ευρωβουλευτών του ΠΑΣΟΚ και της Προοδευτικής Συμμαχίας Σοσιαλιστών και Δημοκρατών. 
Σύμφωνα με την ενημέρωση της Άννυς Ποδηματά προς την ελληνική αντιπροσωπεία, οι ευρωπαίοι σοσιαλιστές εκτιμούν, βάσει δημοσκοπήσεων, ότι η Προοδευτική Συμμαχία Σοσιαλιστών και Δημοκρατών θα αναδειχθεί πρώτη σε δύναμη πολιτική ομάδα στο ευρωπαϊκό κοινοβούλιο, μετά τις προσεχείς ευρωεκλογές, με πιθανότατο πρόεδρο της Κομισιόν τον σοσιαλιστή Σουλτς, ο οποίος, όμως, θα πρέπει να λαμβάνει πολύ σοβαρά υπόψη τις ευρωσκεπτικιστικές δυνάμεις στα αριστερά και τα δεξιά.
Χαμένο, σύμφωνα με την ενημέρωση της Άννυς Ποδηματά, φαίνεται ότι θα είναι το Ευρωπαϊκό Λαϊκό Κόμμα, το οποίο αντιμετωπίζει πολύ σοβαρές πιέσεις από τα δεξιά του. Είναι χαρακτηριστικό ότι το Φλαμανδικό Αποσχιστικό Κόμμα του Βελγίου, ένα έντονα αντιευρωπαϊστικό κόμμα, εκτιμάται, πάντα βάσει δημοσκοπήσεων, ότι θα λάβει ακόμη και το... 50% των ψήφων των Βέλγων ψηφοφόρων στις ερχόμενες ευρωεκλογές.
Η συνέχιση της σαφούς φιλοευρωπαϊστικής τάσης στο ευρωκοινοβούλιο θα τεθεί ίσως για πρώτη φορά σε αμφισβήτηση. Η εξέλιξη δεν φαίνεται ότι ευνοεί ιδιαιτέρως την Ελλάδα. 
«Προσάπτω στο έργο της τρόικας στην Ελλάδα ότι επιβάλλει από έξω μεταρρυθμίσεις, χωρίς την πρέπουσα ευαισθησία και τον σεβασμό προς τον ελληνικό πληθυσμό». Ο Χάνες Σβόμποντα ήταν καταπέλτης κατά της στρατηγικής της τρόικας: «Είναι αδύνατον να εξασφαλίσει κανείς τη συστράτευση των πολιτών, εάν είναι κοινή συνείδηση ότι μιλάμε μόνον για περικοπές σε όλα τα επίπεδα. Μιλάμε μόνον για περικοπές, ακόμη και στην Παιδεία, σε μία εποχή κατά την οποία το ζητούμενο είναι η ανάπτυξη της έρευνας. Χωρίς φως στην άκρη του τούνελ, δεν υπάρχει περίπτωση να συστρατευθεί ο ελληνικός λαός. Απαιτείται ένα νέο ευρωπαϊκό σχέδιο για την Ελλάδα».
Μισό βήμα πριν από δύο νέους τύπους big bang βρίσκεται η χώρα μας, επεσήμανε με έκδηλη ανησυχία ο καθηγητής Τάσος Γιαννίτσης: «Βρισκόμαστε αντιμέτωποι με ένα κοινωνικό και ένα πολιτικό big bang, που, αν προκύψουν, θα δημιουργήσουν νέους μακρόχρονους κύκλους κρίσης, με απρόβλεπτα οικονομικά και κοινωνικά αποτελέσματα. Ευρύτατα στρώματα της κοινωνίας είναι σήμερα βαθιά απογοητευμένα και στρέφονται όλο και περισσότερο προς τιμωρητικές επιλογές απέναντι στο πολιτικό σύστημα εξουσίας».
Την απαισιόδοξη εκδοχή του Τάσου Γιαννίτση συμπλήρωσε με στοιχεία ο αναπληρωτής καθηγητής Οικονομικών του Οικονομικού Πανεπιστημίου Αθηνών Μάνος Ματσαγγάνης: «Σύμφωνα με εκτιμήσεις της ομάδας μας στο πανεπιστήμιο, 15% των συμπολιτών μας είχαν το 2013 τόσο χαμηλό εισόδημα, που δεν ήταν σε θέση να αγοράσουν ένα βασικό καλάθι αναγκαίων αγαθών, χωρίς να ανατρέξουν σε αποταμιεύσεις του παρελθόντος ή να δανειστούν ή να αφήσουν απλήρωτους λογαριασμούς. Το αντίστοιχο ποσοστό το 2009 ήταν μόλις 2%»...
Την κεντρική ιδέα της εκδήλωσης, την κεντρική οπτική των ευρωπαίων σοσιαλιστών για το πρόβλημα της Ελλάδας έδωσε και πάλι ο Τάσος Γιαννίτσης: «Όσοι έχουμε ταχθεί υπέρ της ευρωπαϊκής ιδέας δεν είμαστε διατεθειμένοι να υπερασπισζόμαστε οτιδήποτε αποσταθεροποιεί την οικονομία και σπρώχνει ξανά και ξανά προς τα πίσω την ελληνική κοινωνία. Μπορούμε να υποταχθούμε στη δύναμη του κυνισμού, στην ήττα που οδηγήθηκε η Ελλάδα με δικά της λάθη, αλλά και με τη θερμή συμπαράσταση των ευρωπαϊκών τραπεζών και των κυβερνήσεών τους, μπορούμε να κάνουμε ό,τι μας επιβάλλεται όσο δεν μπορούμε να το αλλάξουμε, αλλά δεν μπορούμε και να το υπερασπιζόμαστε ως εάν έχει νεκρωθεί η σκέψη μας. Αν η Ε.Ε. ενδιαφέρεται για την Ελλάδα, πρέπει να σταματήσει να τρομοκρατεί μία ολόκληρη κοινωνία και να κάνει πολύ ξεκάθαρο το σχέδιο που θέλει να επιβάλλει ή να διαπραγματευτεί».
Της πλούσιας συζήτησης η οποία ακολούθησε τις σπουδαίες εισηγήσεις προηγήθηκε η παρέμβαση του αντιπροέδρου του Ινστιτούτου Γκράμσι και στελέχους του Ιταλικού Δημοκρατικού Κόμματος, του Ρομπέρτο Γκολτιέρι, στο ίδιο κριτικό μήκος κύματος: «Λαθεμένη η "θεραπεία" της τρόικας, απορρέει από μία ιδεολογία και στοχεύει αποκλειστικά στη δημοσιονομική προσαρμογή, η οποία δεν λειτούργησε αναπτυξιακά και δεν οδήγησε σε τόνωση των εξαγωγών στην Ελλάδα».
Πιστεύει κανείς πλέον ότι οι ερχόμενες ευρωεκλογές δεν θα αποτελέσουν σημείο καμπής στην πορεία της Ε.Ε., δεν θα είναι οι πιο ενδιαφέρουσες ευρωεκλογές τις οποίες θυμόμαστε; Η συζήτηση στην αίθουσα 3G2 του ευρωπαϊκού κοινοβουλίου μάς έπεισε ότι τα σπουδαία βρίσκονται μπροστά μας, αλλά και ότι το «κλίμα» για την Ελλάδα στα ευρωπαϊκά φόρα έχει αλλάξει άρδην. Αναμένεται πλέον να μιλήσουν οι συσχετισμοί.