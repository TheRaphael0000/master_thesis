Η κατάσταση είναι απελπιστική για τον άνθρωπο που ζει σήμερα στην Ελλάδα αλλά δεν έχει κάποια επωφελή σύνδεση με τους χώρους όπου ασκείται η εξουσία. Κυβέρνηση, Αστυνομία, κόμματα. Κόντρα καιρός και για όποιον θα ήθελε να έχουν και κάποια λογική τα όσα συμβαίνουν γύρω του.
Ξανά ανεβαίνουν, μετά από μικρή κάμψη, τα ποσοστά των όσων συντάσσονται με τους θαυμαστές του Αδόλφου Χίτλερ. Λογικό δεν είναι αλλά με άλλη μια εμφάνιση του κ. Γιάννη Στουρνάρα όπως αυτή της περασμένης Δευτέρας, μπορεί και να διπλασιαστούν. Δεν συνάντησα έναν άνθρωπο που να είδε την εκπομπή και να μην έγινε έξαλλος μαζί του. Ο αδιόρθωτος αυτός φωστήρας των Οικονομικών, το τελευταίο επίτευγμα της ρομποτικής, καταδίκασε πέρυσι τόσους Έλληνες στο μαρτύριο του κρύου μέσα στο σπίτι τους, κάτι που θα επαναληφθεί και φέτος. Έδωσε τα χρήματα για να αγοραστεί η Eurobank αφού δεν συγκέντρωσαν τα απαραίτητα κεφάλαια οι μέτοχοί της και τώρα αποδεικνύεται ότι το Ταμείο Χρηματοπιστωτικής Σταθερότητας δεν μπορεί να την πουλήσει στους ενδιαφερόμενους λόγω του καταστατικού του, διότι αυτό δεν επιτρέπει να γίνεται με ζημιά. Δεν πατάει πόδι να σταματήσουν οι Τράπεζες (με τα λεφτά μας) να σχεδιάζουν την παραχώρηση της εκμετάλλευσης των στεγαστικών δανείων μας σε ξένους. Αυτός λοιπόν, που συνεχίζει ασύστολα να αδιαφορεί για τον καθημερινό άνθρωπο, πληγώνει και τη λογική του.
Όταν βγαίνει και ανερυθρίαστα κάνει λόγο σε τηλεοπτική εκπομπή για το πεντακοσάρικο που ζει με αυτό η μητέρα του Διότι ή πρόκειται για έναν ανάλγητο τύπο που αν και κερδίζει αρκετά αφήνει το δικό του άνθρωπο να τα βγάλει πέρα με τόσο λίγα ή όλο αυτό ήταν κατασκευασμένο (από ποιον, άραγε;).
Η δήλωση εμπιστοσύνης, κυριακάτικα(!), για τον Υπουργό Οικονομικών από το στόμα του κυβερνητικού εκπροσώπου, δημιουργεί ερωτηματικά κι ελπίδες. Την Παρασκευή πάντως μάθαμε ότι 55 βουλευτές της Νέας Δημοκρατίας, σχεδόν οι μισοί, λες και είχαν διαβάσει αυτό που τους είχαμε γράψει πριν από μερικές ημέρες τα έβαλαν με τον Υπουργό Οικονομικών και την αναισθησία και την αναποτελεσματικότητα του επιτελείου του σχετικά με το πετρέλαιο. Όλοι αυτοί έχουν λάθος; Όχι, βέβαια. Αλλά οι βουλευτές της ΝΔ, μαζί με εμάς τους απέξω καταλαβαίνουν ότι πρέπει πλέον να απομακρυνθεί άμεσα. Και δεν είναι επιχείρημα ότι βρίσκεται τώρα σε διαπραγματεύσεις. Γιατί άμα τελειώσει τις διαπραγματεύσεις όπως τις φαντάζεται μετά θα είναι αργά.
Άλλο ένα πλήγμα τις λογικής μας είναι και η παραμονή του Υπουργού Παιδείας στη θέση του. Αν δεν κάνω λάθος ο κ. Σταυρίδης, που ήταν για τις ιδιωτικοποιήσεις, εκδιώχθηκε μέσα σε λίγες ώρες αφότου είχε την κακή έμπνευση να γίνει για λιγότερο από 60 λεπτά επιβάτης στο ιδιωτικό αεροπλάνο του κ. Μελισσανίδη. Ο κ. Αρβανιτόπουλος που όντας Υπουργός Παιδείας εμφανίστηκε στα εγκαίνια ιδιωτικών σχολών, κατ` ευθείαν ανταγωνιστικών με σχολεία του Δημοσίου και μάλιστα μετά από λίγες ημέρες τους έκανε δώρο 20.000 πελάτες περίπου, κλείνοντας τις ειδικότητες που λιγουρευόταν οι σχολάρχες αυτοί, πώς συνεχίζει να διατηρεί την εκτίμηση του «δεν σηκώνω μύγα σε θέματα ηθικής» Πρωθυπουργού;
Για τα σχετικά με τη διείσδυση των χιτλερικών στο στράτευμα θα πρέπει να πούμε ότι ήταν τουλάχιστον γελοίο το πόρισμα μέσα σε 24 ώρες που έλεγε ότι δεν υπάρχει κανείς συμπαθών στον Στρατό και το Λιμενικό, που να συμμετείχε στην παραστρατιωτική εκπαίδευση των παλικαράδων. Αφού μέχρι και φωτογραφίες είδαμε εκπαιδευτών ενώ ξέρουμε ότι και Λιμενικοί έχουν συμμετάσχει σε ξυλοδαρμούς αλλοδαπών (αλλά εκεί μάλλον δεν υπάρχει τιμωρία). Άθικτοι λοιπόν οι πυρήνες και αόρατοι οι χρηματοδότες (δεν ακούστηκε ένας στις υποκλαπείσες συνδιαλέξεις;) 
Έστω και αν κάποιοι βουλευτές αυτές τις ημέρες πάνε στη φυλακή, είναι απλά τα άχυρα και οι καβαλίνες, οι καραγκιοζάκοι που ανέδειξε η λαϊκή αγανάκτηση και επέπλεαν τον τελευταίο καιρό στη βρώμικη θάλασσα λόγω μικρού ειδικού βάρους. Αλλά θυμηθείτε πως το νερό αυτό θα βγάλει από κάτω και άλλη βρωμιά γιατί δεν καθαρίστηκε καλά. Και η βρωμιά τώρα θα είναι πιο σοβαρή, πιο στιβαρή και θα καθαρίζεται πολύ πιο δύσκολα.
Και για να έλθουμε και στην Αξιωματική Αντιπολίτευση. Πέρα από το ότι αρνούνται να δουλέψουν και να προτείνουν εφαρμόσιμες λύσεις (π.χ. 4 καθηγητές Πανεπιστημίου, με 2 σελίδες κείμενό τους στην Αυγή της 6.10. 2013, μας γέμισαν με αερολογίες για την κρίση του Πανεπιστημίου. «Επαναπροσδιορισμός, εντολοδόχος η κοινωνία της κρίσης, χωρίς να κουκουλώνουμε τις αθλιότητες» κ.λπ). Απογοήτευση αλλά όχι έκπληξη. Όμως κάπου αλλού είναι η έκπληξη. Η συνενοχή του ΣΥ.ΡΙΖ.Α., στο σύνθετο θέμα «Απολύσεις και Εκκλησία». Με τη Νέα Δημοκρατία να έχουν την ίδια στάση! Δηλαδή, τόσες οικογένειες από διάφορους επαγγελματικούς χώρους να καταστρέφονται από τις απολύσεις και τις διαθεσιμότητες αλλά ΟΥΤΕ ΕΝΑΣ παπάς δεν περισσεύει, κατά τη γνώμη τους; Όλοι τους είναι απαραίτητοι; Κουβέντα ο λαλίστατος κ. Τσίπρας για το θέμα και κανείς δημοσιογράφος δεν τον ρώτησε στη Θεσσαλονίκη γι' αυτό. Λες και ήταν συνεννοημένοι. Προφανώς ο ικανότατος επικεφαλής της Εκκλησίας έχει τυλίξει καλά μέσα στον ευρύχωρο χιτώνα του και ΝΔ και ΣΥ.ΡΙΖ.Α. και όλοι αυτοί βαίνουν κακώς εναντίον μας. Και εμείς αμυνόμενοι πίνουμε χάπια για την κατάθλιψη και δαγκώνουμε σίδερα (στον ύπνο μας, βέβαια).