Η ανεύθυνη συμπεριφορά των βουλευτών κατά την ψήφιση του πολυνομοσχεδίου συνιστά έναν ακόμα λόγο για να ευχόμεθα την ταχεία απαλλαγή από αυτούς στις ερχόμενες εκλογές. Στο μεταξύ η αξιοπιστία της χώρας δοκιμάζεται ενώ το κέντρο βάρους των διαπραγματεύσεων μετατίθεται σταδιακά από την ανεύθυνη Αθήνα στις Βρυξέλλες και την Ουάσιγκτον. Και ενώ οι συζητήσεις για το PSI φαίνεται ότι καταλήγουν, οι διαπραγματεύσεις για το OSI (Official Sector Involvement) που θα αφορά στα ελληνικά ομόλογα στην κατοχή της ΕΚΤ και των κεντρικών ευρωπαϊκών τραπεζών, βρίσκονται εν εξελίξη.

Η τρόικα επιμένει ότι προϋπόθεση για την υπογραφή του νέου Μνημονίου είναι η μείωση φαρμακευτικών και αμυντικών δαπανών, η κατάργηση και συγχώνευση φορέων, οι παρεμβάσεις στους μισθούς του ιδιωτικού τομέα, αλλαγές στο εργασιακό καθεστώς των ΔΕΚΟ και περικοπές στις επικουρικές συντάξεις.

Τα περισσότερα από αυτά τα ζητήματα οι πολιτικοί μας ούτε τολμούν να τα αγγίξουν και το ρολόι τρέχει. Λίγοι μήνες μας χωρίζουν από τις εκλογές που ίσως είναι οι πιο ανεπιθύμητες στην πρόσφατη ιστορία μας. Η χαμηλή ιδέα των ψηφοφόρων για τους υποψήφιους των μεγάλων κομμάτων θα καταστήσει δύσκολες τις προεκλογικές τους εμφανίσεις. Οι σφυγμομετρήσεις άλλωστε δείχνουν ένα τεράστιο ποσοστό από αναποφάσιστους που μόνο με αυτό θα μπορούσε να κερδίσει τις εκλογές ένας νέος και αχάλαστος υποψήφιος.

Ούτως εχόντων των πραγμάτων το πιθανότερο είναι η Ν.Δ. να λάβει το μεγαλύτερο ποσοστό στις κάλπες χωρίς όμως να μπορεί να σχηματίσει κυβέρνηση. Η προοπτική αυτή δεν υπόσχεται πολλά για την παραμονή της χώρας στο ΕΥΡΩ καθώς ο κ. Σαμαράς ελάχιστα εμπνέει τους ευρωκράτες, ακόμα και τους ευρισκόμενους πλησιέστερα προς την κατηγορία στην οποία ταξινομείται το κόμμα του. Όμως ποιός είναι άραγε ο χαρακτήρας της Νέας Δημοκρατίας σήμερα και σε ποιούς ψηφοφόρους απευθύνεται; Ο λαϊκισμός που το κόμμα διακονεί τα τελευταία χρόνια, μάλλον στους απογοητευμένους του ΠΑΣΟΚ στοχεύει παρά στους καθωσπρέπει της αστικής Νέας Δημοκρατίας που θεωρούνται δεδομένοι. Είναι όμως;

Το συνέδριο της ΔΡΑΣΗΣ στις 28 Ιανουαρίου στο κέντρο ΔΑΙΣ, συγκέντρωσε πάνω από 600 άτομα που θα μπορούσαν να ήταν ψηφοφόροι της Ν.Δ. του ΠΑΣΟΚ και του παλαιού Συνασπισμού. Οι ομιλητές, τόνισαν το αδιέξοδο στο οποίο βρισκόμαστε με ευθύνη δική μας και συνεπώς των κακών μας εκπροσώπων. Η εντύπωση ότι πρέπει να διορθώσουμε τον εαυτό μας πρώτα και μετά την συλλογικότητα μας όπως και την ανομική και κατακερματισμένη κοινωνία μας, υπήρξαν σκέψεις που επαναλαμβάνονταν στη διάρκεια του συνεδρίου.

Θα ήταν άραγε ο κ. Παπαδήμος ο παράκλητος υποψήφιος που θα συγκέντρωνε την προτίμηση των αναποφάσιστων και όχι μόνον αυτών; Ο πρωθυπουργός δεν θα μπορούσε υπό τις τωρινές συνθήκες της εντολής που αποδέχθηκε να δηλώσει υποψηφιότητα για τις ερχόμενης εκλογές. Θα μπορούσε ωστόσο να επιχειρήσει ανασχηματισμό του υπουργικού του συμβουλίου με εξωκοινοβουλευτικά στελέχη ώστε να οδηγηθεί η προσπάθεια του σε επιτυχία.

Παράλληλα η ανανέωση αυτή θα αποτελούσε πρόκριμα μιας ευρύτερης ανανέωσης του πολιτικού προσωπικού της χώρας. Μια άλλη λύση θα ήταν η επέκταση της θητείας της κυβέρνησης Παπαδήμου (με την ανασχηματισμένη της εκδοχή) ως το τέλος του έτους. Όχι για να σωθεί η αρχηγία του κ. Παπανδρέου στο ΠΑΣΟΚ, όπως ο ίδιος ελπίζει, αλλά για να εμπεδωθεί η εικόνα ενός νέου πολιτικού προσωπικού στη χώρα. Οι Έλληνες ψηφοφόροι με τα παραδοσιακά τους ανακλαστικά, προτιμούν πρόσωπα που τους είναι γνωστά από τα ΜΜΕ.

Οι νέοι υπουργοί τους οποίους οραματίζονται  χίλιοι διακόσιοι υπογράφοντες έκκληση προς τον κ. Παπαδήμο να ανανεώσει την κυβέρνησή του, θα είναι, ελπίζουμε, νέοι επαγγελματίες και τεχνοκράτες, όχι ανεπάγγελτοι ή αιώνιοι φοιτητές πολιτευτές και κυρίως άνθρωποι με καριέρα που θα την εγκαταλείψουν με θλίψη και θα επιστρέψουν σ` αυτήν με χαρά όταν ολοκληρώσουν το έργο τους. Τί οραματίζονται οι περισσότεροι Έλληνες σήμερα;

Μια Βουλή με λιγότερους και περισσότερο άξιους βουλευτές και μια κυβέρνηση με λιγότερους και περισσότερο ανιδιοτελείς υπουργούς. Όλα αυτά μας ξαναδίνουν την ελπίδα της μεταρρύθμισης και της ανάκαμψης που τόσο έχουμε στερηθεί τα τελευταία χρόνια.
 