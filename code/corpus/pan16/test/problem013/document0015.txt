Ο Άκης Τσοχατζόπουλος υπήρξε υπουργός δυο πρωθυπουργών του ΠΑΣΟΚ- τον τρίτο δεν τον πρόλαβε. Ήταν ισχυρός επί των ημερών του Ανδρέα Παπανδρέου και επί των ημερών του Κώστα Σημίτη. Απλώς ήταν ισχυρός σε διαφορετικό βαθμό και με διαφορετικό τρόπο. Είναι μια παρατήρηση που μπορεί να αποδειχθεί πολύ πιο χρήσιμη από όσο φαίνεται για να ερμηνευθούν ορισμένες καταστάσεις.

Την πρώτη περίοδο της ισχύος του από το 1981 ως το 1989 και από το 1993 ως το 1996, πέρασε από υπουργεία με πολιτική δύναμη - χώρια η δύναμη που είχε ως γραμματέας του Κόμματος και δεξί χέρι του Ανδρέα Παπανδρέου.  Οι παλαιότεροι θυμούνται ότι το μόνο που δεν έλλειψε ήταν τα σκάνδαλα, με κορωνίδα το σκάνδαλο Κοσκωτά. Για τον Άκη δεν ακούστηκε το παραμικρό σ`  αυτό το διάστημα.    

Στη δεύτερη περίοδο από το 1996 μέχρι το 2004 ο Άκης πέρασε από δυο υπουργεία και η θητεία του στο ένα τον έστειλε στον Κορυδαλλό. Όσα του καταλογίζονται αφορούν την περίοδο που ήταν υπουργός Εθνικής Άμυνας, με πρωθυπουργό τον Κώστα Σημίτη. Δεν ήταν ανεξέλικτος. Το αντίθετο, ο  Σημίτης τον είχε νικήσει δυο φορές ως αντίπαλο του στο ΠΑΣΟΚ, ενώ στη συνεχεία δυο φορές ανακηρύχτηκε λαοπρόβλητος πρωθυπουργός. Άρα ουδείς μπορούσε να τον αγνοεί ή να τον παρακάμπτει, ιδίως σε μείζονα θέματα. Αλίμονο αν έτσι λειτουργούσε η κυβέρνησή του. Εκείνο το περίφημο «μπλοκάκι» δεν είχε σημειώσεις για τα εξοπλιστικά προγράμματα;  

Συνεπώς η πρώτη παρατήρηση που μπορεί να κάνει κανείς είναι προφανής: ένας υπουργός που δεν ενεπλάκη σε καμιά σκανδαλώδη υπόθεση σε μια περίοδο, φέρεται μπλεγμένος άσχημα στην επόμενη.

Τι άλλαξε εν τω μεταξύ; Τι ίσχυε και τι δεν ίσχυε, στη μια και στην άλλη περίοδο; Θα είχε ενδιαφέρον να απαντήσουν ιδίως εκείνοι που αποφαίνονται ότι «στο ΠΑΣΟΚ υπήρχε σιωπή για τον Τσοχατζόπουλο». Σιωπή από ποιον; Από τους φίλους του στο κόμμα; Μπορεί. Αλλά υπήρχε σιωπή και από τους εσωκομματικούς αντιπάλους του; Γιατί; Εκείνο το ρημάδι το ΚΥΣΕΑ διακοσμητικό όργανο ήταν; Από ποιόν έπαιρναν οδηγίες οι υπουργοί;

Γι αυτό το θέμα ο πρώτος που πρέπει να ερωτηθεί είναι ασφαλώς ο Κώστας Σημίτης. Υπάρχουν μόνο δυο ενδεχόμενα. Το ένα είναι να αποδειχθούν αληθή όσα αποδίδονται στον υπουργό του, οπότε έχουμε δυο υπό-ενδεχόμενα. Το ένα: ήξερε αλλά δεν μιλούσε.

Το άλλο είναι χειρότερο: δεν ήξερε, άρα κάτι δεν έκανε καλά. Το δεύτερο ενδεχόμενο είναι να μην είναι βάσιμες οι κατηγορίες όπως διατυπώνονται, οπότε πάμε σε άλλα δυο υποενδεχόμενα. Το ένα: να το ξέρει ο Σημίτης και να μην μιλάει. Το άλλο επίσης είναι χειρότερο: να μην το ξέρει.

Σε κάθε περίπτωση κάτι που αφορά τον υπουργό Άμυνας μιας κυβέρνησης δεν μπορεί να αφήνει αδιάφορο τον Πρωθυπουργό της ίδιας κυβέρνησης.  Δεν είναι η πρώτη φορά. Το 1974 η Εξεταστική Επιτροπή που συνεστήθη από τη ΝΔ επί έξι μήνες ερευνούσε για δυο υπουργούς του, ο ένας μάλιστα ήταν στενός συνεργάτης του: τον Άκη Τσοχατζόπουλο και τον Γιάννο Παπαντωνίου. Ο Σημίτης δεν έκανε ούτε μια δήλωση. Ματαίως τον προκαλούσε εμμέσως ο Βαγγέλης Βενιζέλος λέγοντας στην Επιτροπή ότι «εδώ κρίνεται η τιμή και η υπόληψη των κυβερνήσεων Σημίτη».  

Οκτώ χρόνια από τότε, ο Τσοχατζόπουλος βαρύνεται με τις πιο βαριές κατηγορίες για πολιτικό. Από τη στιγμή που θα βρεθεί απέναντι στο φυσικό δικαστή του, το πράγμα παίρνει το δρόμο του, όπως προβλέπουν οι θεσμοί και οι κανόνες της Δημοκρατίας. Τις ευθύνες θα τις καταλογίσει η Δικαιοσύνη, ως μόνη αρμόδια. Ο ίδιος ως κατηγορούμενος έχει κάθε δικαίωμα να υπερασπιστεί τον εαυτό του όπως νομίζει. Αλλά σε καμιά περίπτωση δεν  απαλείφεται ότι ως υπουργός Άμυνας, ήταν υπόλογος πρωτίστως απέναντι στον Πρωθυπουργό.

Συνεπώς ο Σημίτης δεν μπορεί να σφυρίζει κλέφτικα κάθε φορά που ανακύπτει ένα θέμα από την περίοδο της διακυβέρνησής του. Για όσα στραβά συνέβαιναν στις κυβερνήσεις του Ανδρέα Παπανδρέου είχε γνώμη, για τις δικές του κυβερνήσεις δεν έχει; Ας κάνει μια δήλωση, με όποιο περιεχόμενο νομίζει. Πρωθυπουργός ήταν, δεν μπορεί - πάλι- να μην ξέρει τίποτε. Ο μόνος που είχε κάθε φορά την πλήρη εικόνα των πραγμάτων, εκ της θέσεώς του, ήταν ο ίδιος. Εδώ δεν μιλάμε για υπογραφές αγορανομικών διατάξεων, αλλά υπογραφές που έκριναν την άμυνα της χώρας. Αν δεν μπορεί να δώσει εξηγήσεις ο ίδιος που είχε την τελική ευθύνη τότε ποιος μπορεί; Εκτός αν το ζητούμενο δεν είναι η αλήθεια, αλλά ο αποδιοπομπαίος τράγος.
 