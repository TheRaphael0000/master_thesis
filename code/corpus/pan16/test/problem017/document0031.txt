Κυριακή μεσημέρι και μετά από κράτηση πηγαίνουμε τέσσερα άτομα στο Μελίλωτο. Εγώ με το φίλο μου είχαμε ξαναπάει αρκετές φορές, είναι από τα εστιατόρια του κέντρου που δε μας έχουν απογοητεύσει. 

Καθίσαμε στο πατάρι. Ο χώρος έχει γενικά περιγραφεί από άλλους χρήστες του ask4food. Με ενοχλεί κάπως το ότι τα τραπέζια και ο χώρος είναι λίγο στριμωγμένα. Θα προτιμούσα περισσότερη άνεση. 

Στα του φαγητού τώρα. 
Στην αρχή φέρανε νερό σε κανάτα που συνέχεια ανανεωνόταν, και ψωμί. 

Παραγγείλαμε: την πίτα ημέρας (με μετσοβόνε και μπρόκολο αν δεν κάνω λάθος), φέτα ψητή με σουσάμι και μαρμελάδα πράσινης ντομάτας (αν και προτιμούσα την παλαιότερη κόκκινη), τη σαλάτα με το σύκο, τα σκιουφικτά ζυμαρικά με το κοτόπουλο, τις παπαρδέλες με τα κεφτεδάκια και ένα πιάτο ημέρας με χοιρινό και γλυκοπατάτα. Δοκίμασα από όλα τα πιάτα εκτός από το χοιρινό (το οποίο φαινόταν εξαιρετικό και άρεσε σε αυτόν που το παρήγγειλε), και ήταν όλα υπέροχα. Οι γεύσεις στα μέτρα μου και καθόλου βαριά κουζίνα.

Να σημειώσω πως στο παρελθόν έχω δοκιμάσει και αρκετά από τα υπόλοιπα πιάτα, σχεδόν όλες τις σαλάτες, τα περισσότερα ορεκτικά, καθώς επίσης μου έχει κάνει πολύ καλή εντύπωση και το πιάτο με τις ταλιατέλες και το μελάνι σουπιάς.

Ήπιαμε ένα λίτρο κόκκινο κρασί καθώς και μία σόδα και μια κόκα κόλα.
Στο τέλος πήραμε ένα λέμον πάι και μια σοκολατόπιτα. Το πρώτο πολύ καλό, το δεύτερο οκ.

Το σέρβις του μαγαζιού είναι πάντα πολύ καλό, με τους σερβιτόρους πάντα χαμογελαστούς και πολύ εξυπηρετικούς.

Για όλα τα παραπάνω πληρώσαμε 70 ευρώ, νομίζω αρκετά καλά. Πάντα με απόδειξη. 

Σαφώς και θα ξαναπάω γιατί φεύγω πάντα πολύ ικανοποιημένη από το φαγητό και το σέρβις.