Μετά από επίσκεψη σε έκθεση του Ζαππείου, αποφασίσαμε (παρέα 5 ενηλίκων) το απόγευμα της Κυριακής 10/1/16 να πάμε για καφέ δίπλα, στην ΑΙΓΛΗ. Δεν είχε τύχει να ξαναπάω, οπότε συμφώνησα με χαρά. Ήταν ευκαιρία να δω από κοντά το ιστορικό αυτό μέρος... αν όχι για φαγητό έστω για καφέ.

Ο χώρος, ομολογουμένως, είναι πολύ όμορφος. Πολύ πράσινο έξω, ησυχία, ωραία θέα. Όταν μπήκαμε είδα ότι ήταν σχεδόν γεμάτος από κόσμο, ωστόσο βρέθηκε ένα τέλειο για την περίπτωσή μας τραπέζι, Η διακόσμηση είναι ευρωπαϊκού στυλ, ήπιος ο χρωματισμός τραπεζοκαθισμάτων και τοίχων. Πολύ άνετες οι καρέκλες/πολυθρόνες. Γενικά επικρατεί το μπεζ-καφέ χρώμα. Η μουσική πολύ διακριτική.

Δεν ήρθε άμεσα σερβιτόρος, οπότε ένα άτομο από την παρέα αναζήτησε κατάλογο από διπλανά τραπέζια. Τον ανοίξαμε κατευθείαν στα επιδόρπια-ροφήματα. Οι τιμές που είδαμε δεν μας ενθουσίασαν, πχ Μιλφέιγ 11.50 ευρώ, έγραφε δίπλα ότι είναι για 2 άτομα βέβαια, αλλά δεν ήθελε δεύτερος αυτό το γλυκό, οπότε προχωρήσαμε παρακάτω. Είχε τσιζκέικ στα 6,80, γιαούρτι με μέλι στα 5.00 ευρώ και λοιπά παρεμφερή είδη, με τιμές μεταξυ 4 ως 8 ευρω... Τελικά η παρέα επέλεξε παγωτό (που ηταν στα 3.00 ευρώ η μπάλα )  διαφορετικές γεύσεις ο καθένας. Εγώ επέλεξα γεύση κούκις. Ηταν γευστικότατο. 

Η εξυπηρέτηση ήταν καλή, στην πλειοψηφία της αποτελείται από νέα άτομα.
Μία μικρή παρατήρηση με αποδέκτη τον υπεύθυνο: Το τραπέζι είχε τζάμι πάνω και από κάτω μια ζωγραφιά. Ωραίο θέαμα. Όταν όμως έχει πέσει νερό, ή αναψυκτικό ή οποιοδήποτε άλλο υγρό κι έχει βραχεί η ζωγραφιά, τότε αλλοιώνεται το οπτικό αποτέλεσμα που αναγκαστικά βλέπει συνεχώς ο πελάτης, αφού είναι μπροστά στα μάτια του. Θα μπορούσαν να το αλλάξουν. Χαλάει την εικόνα. Επίσης, ένα πλαστικό διάφανο σαν μικρό σταντ που υπήρχε στο τραπέζι με ενημερωτικά στοιχεία, ήταν σπασμένο στη βάση και στη μία πλευρά. Δεν το είχε δει κανείς από το προσωπικό για να αντικατασταθεί ? Το άφηναν για να το βλέπουν οι πελάτες φαίνεται...

Επιπλέον, καθώς έβαλα αφηρημένα το χέρι μου σε μία πτυχή της πολυθρόνας, τα δάχτυλά μου γέμισαν με ψίχουλα ξερά και μικρά σκουπιδάκια... (α.. βρήκα και ένα κέρμα 50 λεπτών, πράγμα που πρόσφερε γέλιο στην παρέα! ). Λοιπόν χρειάζεται που και που μια γενική καθαριότητα...!

Απόδειξη για το λογαριασμό μας υπήρχε από την αρχή στην ειδική θήκη. Η τιμή ήταν πολύ καλή για αυτά που πήραμε (17 ευρώ για όλους... υπέροχα! )  
Το περιβάλλον μου άρεσε πολύ και γενικά η ατμόσφαιρα ήταν καλή. Για τον λόγο αυτό, ευχάριστα θα ξαναπροτιμήσω την ΑΙΓΛΗ αν βρεθώ εκεί κοντά.