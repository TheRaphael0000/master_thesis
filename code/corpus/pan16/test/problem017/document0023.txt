Την περασμένη βδομάδα πήγα με τη φίλη μου για ψαράκι στα Μελίσσια, και συγκεκριμένα στο ΨΑΡΟΚΟΚΚΑΛΟ, που είχα από καιρό ακούσει τα καλύτερα. Φυσικά είχε προηγηθεί τηλεφωνική κράτηση, γιατί τα βράδια είναι γεμάτο συνήθως, από ό, τι διάβασα στο σάϊτ.

Είναι συμπαθητικός ο χώρος του, με δύο ευρύχωρες αίθουσες μέσα, και μια τρίτη εξωτερικά, που είναι στεγασμένη και υπάρχουν σόμπες. Εμείς κάτσαμε μέσα, στους μη καπνίζοντες, και μου έκαναν ωραία εντύπωση οι ανοιχτές σιελ και λευκές αποχρώσεις τραπεζιών και καθισμάτων, οι οποίες παραπέμπουν σε στυλ Αιγαιοπελαγίτικου νησιού. Επίσης οι τοίχοι ήταν έξυπνα διακοσμημένοι και μάλιστα με πολύ μεράκι. 

Η ταβέρνα λειτουργεί καθημερινά από το μεσημέρι μέχρι την πρώτη νυχτερινή, βρίσκεται σε κεντρική αρτηρία της περιοχής, και το βράδυ που πήγαμε είχε αρκετή νεολαία. 

Μας ενημέρωσαν ότι υπήρχε φρέσκο φαγκρί, τσιπούρα, στείρα, μπαρμπούνι και κουτσομούρα. Εμείς όμως προτιμήσαμε σαλάτα και θαλασσινά. Συγκεκριμένα, αφού μας φέρανε καλαθάκι που είχε ψωμί ψητό με λαδορίγανη και νερό σε κανάτα, πήραμε τα εξής πιάτα.

Φάβα με καραμελωμένα κρεμμύδια και χταπόδι, σαλάτα βραστών λαχανικών, ριζότο με μύδια, γαρίδες σαγανάκι και ωραίο μαριδάκι τηγανιτό. Ήπιαμε ½ λίτρο κρασί λευκό χύμα μοσχοφίλερο. Στο τέλος μας κέρασαν γλυκό του κουταλιού. Τα φαγητά ήταν όλα νόστιμα, φρέσκα, χορταστικά και καλοφτιαγμένα.

Πρέπει να προσθέσω ότι οι σερβιτόροι ήτανε πολύ εξυπηρετικοί και ήξεραν καλά τη δουλειά τους, ο δε λογαριασμός στα 40 €, ήταν λογικός και αναμενόμενος για ό, τι δοκιμάσαμε στο Ψαροκόκαλο. 

Μπορώ να πω ότι είναι τίμιο μαγαζί και βέβαια το προτείνω, ειδικά αν ο δρόμος σάς φέρει προς τα ‘κει πάνω!