Αναζητώντας ένα εστιατόριο για να φάω καλό ψάρι, κάπου άκουσα για τη συγκεκριμένη ταβέρνα. Ο γνωστός που μου το πρότεινε, ανέφερε: Θα πάμε σε μία ταβέρνα που δε θα σου γεμίσει καθόλου το μάτι σε ότι αφορά το χώρο, αλλά θα φάμε ωραίο ψάρι. Όπως και ήταν.

Σάββατο βράδι λοιπόν και μετά από τηλεφωνική κράτηση πήγαμε δύο άτομα στη συγκεκριμένη ταβέρνα. Δε δυσκολευτήκαμε να το βρούμε γιατί ο φίλος μου είχε ξαναπάει. Είναι λίγο όμως "στο πουθενά".

Η πρώτη εντύπωση δεν ήταν τίποτα ιδιαίτερο. Μία ταβέρνα-κουτούκι γειτονιάς, με καμιά δεκαπενταριά τραπέζια σε μία αίθουσα με αδιάφορη διακόσμηση, χωρίς μουσική και με αρκετή οχλαγωγία, λόγω του ότι ήταν γεμάτη και υπήρχαν μεγάλες παρέες. Καθήσαμε στο τραπέζι που μας είχαν κρατήσει, ομολογώ αρκετά ευρύχωρο. 

Δεν επιτρεπόταν το κάπνισμα μέχρι κάποια ώρα, αλλά όταν ψιλοάδειασε το μαγαζί άρχισαν να βγαίνουν τα τασάκια....

Με το που καθήσαμε κατέφτασε ψωμί ψημένο και νερό εμφιαλωμένο σε πλαστικό μπουκάλι. Παρατήρησα πως σε κάποια τραπέζια υπήρχε κανάτα και σε άλλα εμφιαλωμένο. Ζητήσαμε κανάτα νερό και ο σερβιτόρος μας είπε πως είχαν τελειώσει οι κανάτες (;) και έτσι κι αλλιώς δε θα μας χρέωνε το νερό, αλλά μόλις του είπαμε πως είχαμε θέμα με το πλαστικό, σε λίγα λεπτά βρέθηκε κανάτα και μας την έφερε...

Επειδή θέλαμε να φάμε φρέσκο ψάρι επικεντρωθήκαμε σε αυτό όσον αφορά στην παραγγελία μας. 

Πήραμε λοιπόν:
μία σαλάτα με βραστά, μια χαρά.
μία ταραμοσαλάτα, καταπληκτική.
χταποδάκι βραστό με μαυρομάτικα, πολύ καλό πιάτο, αν και στο φίλο μου δεν πολυάρεσε το ψιλοκομμένο κρεμμυδάκι.

ένα φαγκρί 900γρ., υπέροχα ψημένο, φρεσκότατο. Εδώ πρέπει να πω πως σε ένα σημείο του είχε πέσει πολύ αλάτι, αλλά κατά τα άλλα ήταν υπέροχο.
ένα κιλό κρασί λευκό χύμα, πολύ καλό.

Στο τέλος μας κέρασαν ένα γλυκό που είχε λιωμένη σοκολάτα, σαν μερέντα, με μία μπάλα παγωτό.

Για τα παραπάνω πληρώσαμε 69 ευρώ, από τα οποία το ψάρι κόστισε 45 ευρώ. Νομίζω καλά αν σκεφτείς πως τρως φρέσκο ψάρι.

Σίγουρα θα κάνω και δεύτερη επίσκεψη όταν θα θελήσω να ξαναφάω ψάρι. Ελπίζω οι αστοχίες που εντόπισα να είναι τυχαίες. 
Θα είναι καθημερινή όμως, για αποφύγω τη φοβερή φασαρία που ήταν ενοχλητική.
Για όποιον μένει σχετικά κοντά και θέλει να φάει φρέσκο ψάρι αξίζει να το επισκεφτεί.