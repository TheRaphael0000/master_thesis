Έχοντας διαβάσει προηγούμενες κριτικές φίλων εδω μέσα, ήμουν λίγο αρνητικά προκατειλλημένος με το μαγαζί.
Βρήκα όμως ένα κουπόνι με προσφορά, 24,9€ για δυο άτομα, για φαγητό αξίας 40€, με απεριόριστο κρασί.
Αγόρασα και άλλο ένα και το έδωσα  σε φιλικό μας ζευγάρι και έτσι βγήκαμε τετράδα.

Στην κριτική του μαγαζιού τώρα..
Το μαγαζί βρίσκεται σε πολυσύχναστη περιοχή του Χαλανδρίου, οπότε, το να παρκάρει κάποιος εκεί κοντά είναι μάλλον απίθανο.
Το μαγαζί χωρίζεται σε δυο επίπεδα, το ισόγειο που είναι η μπυραρία και το άνω επίπεδο, που είναι το μεζεδοπωλείο.
Εμείς επιλέξαμε το μεζεδοπωλείο γιατί είχε ζωντανή μουσική.
Έπαιζε ένα συγκρότημα με το όνομα "Μουσικές Δια-στροφές".

Ο χώρος, μικρός, θυμίζει παλιό σπίτι.
Στο θέμα του φαγητού τώρα..
Κατ'αρχήν, αυτό που κάνει εντύπωση, απο την ανάγνωση και μόνο του καταλόγου, είναι πως οι τιμές είναι στα ύψη.
Ενδεικτικά, μια απλή χωριάτικη έχει 8€, ενώ ένα μοσχαρίσιο φιλέτο έχει σε 20€..

Ξεκινήσαμε με μια πράσινη σαλάτα με τοματίνια, παρμεζάνα και πέστο βασιλικού.
Προσωπικά, δεν βρήκα και τόσο επιτυχημένο αυτόν τον συνδυασμό.
Το πέστο ήταν υπερβολικό και μου θύμιζε σάλτσα για πένες, ενώ τα τοματάκια ήταν ενελώς άγευστα.

Για ορεκτικά, επιλέξαμε παστουρμαδόπιτα, σαρρικοπιτάκια και φλογέρες με λιαστή τομάτα και τυρί.
Η παστουρμαδόπιτα ήταν στρογγυλή, φουσκωτή και μου θύμισε κέϊκ.
Δεν ήταν άσχημη, αλλα θα θελαμε να έχει περισσότερο παστουρμά μέσα.
Οι φλογέρες ήταν πολύ καλές, όπως και τα σαρρικοπιτάκια.

Για κυρίως πήραμε τα εξής πιάτα..
Πανσετάκια καπνιστά με τυρί..
Το σερβίρουν απευθείας, στο τηγάνι που το φτιάχνουν.
Τίγκα στο λάδι, το τυρί είχε γίνει σαν τσιχλόφουσκα, η πανσέτα όλο λίπος, τα κομμάτια ψαχνού είχαν έντονη τη γεύση της γουρουνίλας.
Σαν συνοδευτικό είχαν ρίξει μερικές προτηγανισμένες πατάτες, που είχαν απορροφήσει λάδι και είχαν ποτίσει απο τη γεύση της πανσέτας.
Μια μπουκιά έφαγα... και τέλος.
Απο τα χειρότερα πιάτα που έχω παραγγείλει ποτέ σε εστιατόριο.

Το επόμενο πιάτο ήταν η " μεθυσμένη τηγανιά κοτόπουλου"..
Το πιάτο θυμίζει σκέτο κοτόπουλο κοκκινιστό με κρασί..
Ούτε πιπεριές μέσα, ούτε κρεμμύδι, ούτε άλλο ίχνος λαχανικού.
Σαν νερόβραστο. 

Πήραμε κοτόπουλο φιλέτο με ψητά λαχανικά και πατάτες τηγανιτές με γραβιέρα Κρήτης.
Το κοτόπουλο, ωραία ψημένο, αλλα εντελώς στεγνό, χωρίς να έχει καμιά ελαφριά σάλτσα, για να του δώσει κάποια γεύση.
Τα λαχανικά που το συνόδευαν, ήταν οκ.

Οι πατάτες με τη γραβιέρα ήταν οι γνωστές προτηγανισμένες, με τριμμένο τυρί για μακαρόνια πάνω τους.
Τις είχαν βάλει σε στενό πιάτο και έτσι, όλο το τυρί ήταν πάνω-πάνω, με αποτέλεσμα, να απλώνουμε το τυρί για να πάει παντού..

Συνοδεύσαμε το φαγητό με λευκό ημίγλυκο κρασί και δυο λίτρα φρέσκια απαστερίωτη μπύρα, ελληνικής παραγωγής, οπου την σερβίρουν σε πλαστικό μπουκάλι του λίτρου.
Κοστίζει 9,5€ και ήταν αρκετά καλή.
Το κρασί δεν μου άρεσε καθόλου, αλλα οι γυναίκες της παρέας ενθουσιάστηκαν με αυτό.
Μου φάνηκε πολύ γλυκό για το γούστο μου.

Κέρασμα στο τέλος δεν είχε.
Η απόδειξη κόπηκε κανονικά, αλλα δέχονται μετρητά μόνον, γιατί, όπως μας ενημέρωσαν, " έχει χαλάσει το μηχάνημα για τις κάρτες"..
Η εξυπηρέτηση, πολύ καλή, απο έναν νέο σε ηλικία σερβιτόρο, ο οποίος έτρεχε πάνω κάτω, σχεδόν μόνος του.

Ο λογαριασμός έφτασε τα 100€, αλλα λόγω της προσφοράς, πληρώσαμε, με τα κουπόνια μαζί, 63€.

Αν θα ξαναπηγαίναμε;
Δεν το νομίζω...

ΥΓ 1.. Το κάπνισμα επιτρέπεται κανονικά και μάλιστα διατίθεται και ναργιλές για όποιον το ζητήσει.
Χρέωση 7€..

ΥΓ 2.. Οι μουσικοί ήταν πολύ καλοί και ίσως είναι και ο πιο σημαντικός λόγος για να επισκεφτεί κάποιος το μεζεδοπωλείο.