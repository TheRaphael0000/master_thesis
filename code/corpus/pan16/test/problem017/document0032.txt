Το Gigi's απ' ότι έχω καταλάβει πρέπει να θεωρείται από τα highlights της ευρύτερης περιοχής Δροσιάς- Άνοιξης- Διονύσου, στην κατηγορία του μπεργκεράδικου, με ένα ελαφρύ touch gourmet, τουλάχιστον ως προς ό, τι αφορά την επευφημούμενη ως καλή ποιότητα των πρώτων υλών. 

Οι συνδαιτυμόνες μου πάντως, θαμώνες και γνώστες της περιοχής, εκφράστηκαν προκαταβολικά ενθουσιωδώς, λέγοντάς μου ότι ακόμα και στη Νέα Υόρκη, τέτοιο burger δεν έχουν γευτεί. Προσωπικά δεν θα έλεγα ότι ξετρελάθηκα. 

Ο χώρος είναι συμπαθητικός και αρκετά εστιατορικός για μπεργκεράδικο. Μπορείς άνετα να συνομιλήσεις με τον διπλανό σου χωρίς τη βαβούρα από δυνατή μουσική που συνηθίζεται σε γνωστές αλυσίδες burger και γενικά american style φαγητού. Η υποδοχή και το σέρβις ήταν οκ. Από ορεκτικά παραγγείλαμε τα potato skins με cream cheese (που μου άρεσαν και πιο πολύ απ' όλα),  τα onion rings (οκ, ό, τι θα περίμενε κανείς από οποιοδήποτε φαγάδικο του είδους) και τη σαλάτα με μανούρι που ήταν αδιάφορη και στεγνή. 

Ενδιαφέρον το γεγονός ότι μπορείς να επιλέξεις το είδος (μοσχάρι, κοτόπουλο) και το βάρος του μπιφτεκιού για το burger σου, όπως και όλη την υπόλοιπη σύνθεση (τυρί, topping κλπ). Δοκίμασα ένα σχετικά απλό με μπιφτέκι βάρους 100 gr., emmental και bbq sauce. Δεν μπορώ να πω ότι ενθουσιάστηκα, σε καμία περίπτωση, και το κρέας (όχι μόνο από το δικό μου burger, αλλά και των υπολοίπων) μου έκανε εντύπωση ότι ανέδυε μία βαριά μυρωδιά. Σίγουρα έχω δοκιμάσει καλύτερα, σε λιγότερο fancy και πολύ οικονομικότερα μέρη. 

Οι πατάτες επίσης που συνόδευαν τα burgers δεν ήταν χειροποίητες, σε αντίθεση με αυτές που μπορείς να παραγγείλεις extra, οι οποίες όντως είναι χειροποίητες. 

Αν κάτι σίγουρα με ενθουσίασε αυτό ήταν το πραγματικά απίστευτο παγωτό σοκολάτα: ένα και μόνο μπαλάκι ισοδυναμεί με μια πολύ μεγάλη ποσότητα απολαυστικού παγωτού που θυμίζει μους σοκολάτας και πραλίνα φουντουκιού. Πραγματικά τέλειο. Το ίδιο και το σορμπέ λεμόνι, όπως και τα σφηνάκια με σορμπέ ροδάκινο που μας κέρασαν στο τέλος. 

Οι τιμές αρκετά τσιμπημένες. Νομίζω ότι θα ξαναπήγαινα μετά από πρόσκληση, δεν θα το επιδίωκα όμως.