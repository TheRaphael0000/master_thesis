Πήγαμε στις Λεύκες με τον σύζυγό μου μερικές ημέρες πριν τις γιορτές.

Με το που μπαίνεις από την εξώπορτα τους δεν μπορείς να μην ενθουσιαστείς με τη χριστουγεννιάτικη διακόσμηση και τα άπειρα λαμπιόνια. Μας έκανε να νοιώσουμε σα παιδιά και να μπούμε χαμογελαστοί.

Δεν είχαμε κάνει κράτηση αφού ήταν καθημερινή και νοιώσαμε λίγο άβολα όταν φτάσαμε εκεί. Η υπεύθυνος που μας μίλησε μας έδωσε με τον τρόπο της να καταλάβουμε ότι αν επιλέξουμε να ξαναπάμε θα πρέπει να κάνουμε κράτηση. Όντως δεν υπήρχαν πολλά ελεύθερα τραπέζια και μας έβαλαν σε κάποιο που ήταν για 4 άτομα. 

Το τραπέζι ήταν μεν για 4 άτομα αλλά ο σύζυγός μου που είχε κάτσει από την μέσα μεριά ήταν λίγο στριμωγμένος γιατί η καρέκλα τους ακουμπούσε στη βιβλιοθήκη που βρισκόταν ακριβώς από πίσω και ήταν μέσα στο άγχος μήπως με τις κινήσεις του ρίξει κάποιο αντικείμενο και κάνει ζημιά.

Ο χώρος μέσα είναι το ίδιο καταπληκτικός! Είμαι σίγουρη ότι έχουν φέρει διακοσμητή και μάλιστα πολύ καλό. Είμαι σίγουρη ότι τα περισσότερα αντικείμενα δεν είναι γνήσιες αντίκες αλλά δεν έχει καμιά σημασία αφού είναι όλα προσεγμένα ένα κι ένα. Το μόνο που έπεσε στο γυναικείο μάτι μου και κάπου δεν ταίριαζε με τα υπόλοιπα είναι τα πλαστικά ρολά που είδα ανεβασμένα πάνω από τα παράθυρά τους. Αυτό γιατί ενώ όλος ο χώρος έχει αντίκες και γενικά vintage αίσθηση το πλαστικό αυτό δεν κολλάει.

Η κοπελιά που μας ανέλαβε ήταν πάρα πολύ γλυκιά και ευγενική και μας βοήθησε πολύ στην παραγγελία μας. Αν είχαμε μιλήσει μόνο με την ίδια θα είχαμε βάλει 4 στην εξυπηρέτηση. Όλο το προσωπικό σερβιρίσματος πρέπει να είναι κάτω των 30 ετών  και μου άρεσε αυτό. Όλα αυτά τα άτομα ήταν μοντέρνα και εμφανίσιμα.

Στο τραπέζι ήρθε αρχικά ψωμί σε χαρτοσακούλα και ελιές. Υπήρχαν διάφορα ήδη ψωμιού αλλά μας φάνηκε ακριβή η τιμή που τα χρεώνουν.

Για κυρίως πήραμε μία σπαλομπριζόλα που από ότι μας είπαν το μέγεθός τους είναι αρκετό για να χορτάσουν σχεδόν δύο άτομα. Σαν συνοδευτικό είχαν πατάτες και από πάνω είχαν απλώσει μία λεμονάτη σάλτσα. Ήταν πολύ νόστιμη και σίγουρα μαριναρισμένη αφού ήταν πολύ μαλακή. Πιστεύω ότι είναι λάθος τους που την σερβίρουν πάνω σε λαδόκολλα γιατί αυτή με τα υγρά που έχει το πιάτο διαλύετε και κολλάει όπως κόβεις το κρέας οπότε πρέπει να προσέχεις για να μη φας χαρτί μαζί με τη μπουκιά σου. Θα μπορούσαν να την βάλουν κατευθείαν πάνω σε μια πιατέλα και θα ήταν τέλειο το πιάτο.  Δεν θα έλεγα ότι ήταν για δύο άτομα αλλά για ενάμιση.

Σούφρα του πασά που ήταν ψιλοκομμένο χοιρινό με συστατικά που το έκαναν πικάντικο και γλυκό. Θα θέλαμε να ήταν λίγο πιο μεγάλη η μερίδα γιατί ήταν πολύ γευστικό. Θα μπορούσαν να το σερβίρουν πάνω σε λευκό ρύζι μπασμάτι που θα του πήγαινε πολύ και θα το έκανε πιο χορταστικό.

Από σαλάτα αν θυμάμαι καλά πήραμε αυτή που έχουν βαφτίσει με το όνομά τους. Ήταν πάρα πολύ καλή και σε καλή ποσότητα. Το κοτόπουλο που είχε μέσα ήταν πολύ νόστιμο και ταίριαζε πολύ με τη σάλτσα που την είχαν περιχύσει.

Μόλις τελειώσαμε το φαγητό μας κέρασαν σορμπέ φρούτου που όμως δεν καταφέραμε να φάμε. Ήταν σε τόσο στενά ποτηράκια και τόσο παγωμένο που όσο κι αν προσπαθήσαμε δεν καταφέραμε να δοκιμάσουμε παρά ελάχιστο. Αν μας το έφερναν με κάποιο κοντό και χοντρό καλαμάκι θα ήταν πιο εύκολο να το δοκιμάσουμε.

Δεν ξέρω γιατί αλλά ενώ περάσαμε πολύ όμορφα και φάγαμε πολύ καλά μου βγήκε λίγο γκρίνια σε αυτή τη κριτική. Ίσως για να τους βοηθήσω κι αντί να περάσω μερικά πράγματα στο ντούκου, να τα πω για να τα καλυτερέψουν.

Εμένα και του συζύγου μου είναι πλέον από τα αγαπημένα μας restaurant στην Αθήνα και θα ξαναπάμε σίγουρα με τους φίλους μας.