Προχθές το βράδυ βρισκόμουν με ένα φίλο στο κέντρο για δουλειές, και αφού τις τελειώσαμε κατά τις εννιά, είπαμε να πιούμε κάποιο ποτάκι χαλαρά και να ξεμουδιάσουμε για λίγο απ’ τη βαβούρα της πόλης μας. Καθώς λοιπόν περπατούσαμε στα στενάκια κάπου ανάμεσα Ερμού και Μητροπόλεως, πέσαμε στο HETEROCLITO. Μας φάνηκε συμπαθητικό μέρος, δεν είχε πολύ κίνηση εκείνη την ώρα και τελικά καθίσαμε, χωρίς δεύτερη κουβέντα. 

To wine bar αυτό έχει τρεις χώρους. Τον κυρίως χώρο μέσα, με το μπαρ και τα ποτά, ένα μικρότερο πατάρι για τους καπνιστές, και 2-3 τραπεζάκια εξωτερικά στον πεζόδρομο της Πετράκη, για τους καλοκαιρινούς μήνες. Μάθαμε ότι το άνοιξαν πριν από 4 χρόνια δυο νέα παιδιά, ο Δημήτρης και η Madeleine, αξιοποιώντας τις γνώσεις και την αγάπη τους για το κρασί. Ανανεώνουν τον κατάλογο των κρασιών που επιλέγουν κάθε μήνα, και τις Δευτέρες προβαίνουν σε γευσιγνωσία, διαλέγοντας νέες ετικέτες Ελλήνων οινοπαραγωγών, από την ακριτική μας Θράκη μέχρι την Κρήτη και τα Δωδεκάνησα!

Το HETEROCLITO είναι ανοιχτό κάθε μέρα, από το μεσημέρι μέχρι τα μεσάνυχτα και, όπως μας είπαν, τις νυχτερινές ώρες έχει περισσότερη κίνηση. Ο χώρος είναι απλός, ζεστός και όμορφα διακοσμημένος, και η ατμόσφαιρα του είναι αυτή που μας τράβηξε εκεί. Τα παιδιά είναι κι αυτά πολύ συμπαθητικά. 

Δοκιμάσαμε 1 πλατώ αλλαντικών, και δύο ποτήρια (150 μλ. ) κόκκινο κρασί ΙΠΠΕΑΣ, ποικιλία Merlot, από την ακριτική μας Ροδόπη, 14 βαθμών οινοπνεύματος, που ήτανε γλυκόπιοτο, βελούδινο, φρουτώδες, με αρωματική, στιβαρή και σαρκώδη επίγευση! Δεν είχε τίποτα να ζηλέψει από κάποια ακριβά γαλλικά Bordeaux!! Καμιά φορά, η ομορφιά βρίσκεται δίπλα μας, και εμείς την προσπερνάμε σφυρίζοντας αδιάφορα…

Πληρώσαμε για όλα 21 € και φυσικά το συστήνουμε και θα το επαναλάβουμε, για να γνωριστούμε με τους εμπνευστές ενός χώρου, όπου μπορείς απλά να απολαύσεις δυο γουλιές σωστό κρασί, χωρίς να πληρώσεις τα μαλλιοκέφαλά σου. 

Όποιοι δεν θέλουν τα ‘δήθεν’, μπορούν άφοβα να το επισκεφθούν.