Έχουμε δοκιμάσει το Brooklyn τουλάχιστον 5 φορές, χωρίς να έχουμε μείνει ποτέ απόλυτα ευχαριστημένοι, αλλά επειδή (ιδίως το καλοκαίρι που έχει την αυλή) είναι μία καλή λύση για γρήγορο burger, κοντά στο σπίτι μας.
Τελευταία φορά πήγαμε στις 03.01.2016 και ήταν και η τελευταία.

Service: Ευγενικό προσωπικό, αλλά δεν εννοεί να καταλάβει την έννοια του "πρώτο πιάτο" και "δεύτερο πιάτο" ή αλλιώς "ορεκτικό και κυρίως". Κάθε -μα κάθε- φορά έρχεται το κυρίως πιάτο πριν τελειώσουμε τα ορεκτικά, με αποτέλεσμα όταν ξεκινάμε να τρώμε να είναι το φαγητό κρύο. Παρόλο που την τελευταία φορά το τονίσαμε, και πάλι έγινε το ίδιο.

Φαγητό: Μέτριο, το  corn dog ήταν πολύ καλό την πρώτη φορά που πήγαμε, όλες τις υπόλοιπες το κουρκούτι είχε απορροφήσει πολύ λάδι και ήταν πανιασμένο. Τα burgers του είναι μέτρια, με προκάτ πατάτες, συνήθως περισσότερο ψημένα απ'  όσο έχεις ζητήσει, οι σαλάτες είναι καλύτερες και αρκετά μεγάλες.

Χώρος: Το καλοκαίρι στην αυλή είναι ωραία, έχει αρκετό χώρο με αποτέλεσμα τα τραπέζια να μην είναι στριμωγμένα, με καρέκλες σχολείου σε διάφορα χρώματα. Μέσα η διακόσμηση είναι αμερικάνικου τύπου, καλαίσθητη και ο χώρος είναι καθαρός.
Ο λόγος για τον οποίο δεν πρόκειται να ξαναπάμε είναι ότι πλέον στον εσωτερικό χώρο το κάπνισμα επιτρέπεται. Μας ρώτησαν εάν θέλουμε στους καπνίζοντες ή μη, και διαπιστώσαμε ότι ο διαχωρισμός είναι απλά νοητός. Τα 2/3 των τραπεζιών είναι καπνίζοντες και το 1/3 μη. Εκτός από το τυπικό -ότι το κάπνισμα στους εσωτερικούς χώρους απαγορεύεται- το πρόβλημα είναι ουσιαστικό, καθώς παρά τον όποιον εξαερισμό, ο χώρος μυρίζει τσιγάρο.

Το περίεργο είναι ότι υπάρχει εξωτερικός χώρος, στεγασμένος και κλειστός, όπου παλαιότερα ήταν ο χώρος για τους καπνίζοντες. Στην απορία μας πήραμε την απάντηση ότι "έτσι αποφάσισαν οι ιδιοκτήτες".

Είναι λυπηρό, που στην Ελλάδα είμαστε 100 χρόνια πίσω στο θέμα του καπνίσματος, και που δεν μπορούμε ποτέ να τηρήσουμε τίποτα, με τη λογική του "δεν βαριέσαι". Σημειώνω ότι και εγώ καπνίζω, αλλά όταν βγαίνω για φαγητό με το παιδί μου, δεν πηγαίνω ποτέ σε χώρο καπνιστών, δεν καπνίζω και απαιτώ να μπορεί ένα παιδί 4 χρονών να φάει, χωρίς να είναι υποχρεωμένο να εισπνέει τον καπνό των άλλων, πόσο μάλλον όταν αυτό προβλέπεται και από το νόμο.