Το δυόσμο τον εντόπισα από τα "γεννητούρια του", καθώς σαν γείτωνας κινούμαι πολύ στην περιοχή. Το γεγονός όμως ότι για να δείς το χώρο, πρέπει να ανέβεις τα σκαλιά και στην ουσία να μπείς στο μαγαζί, με απέτρεπε να πάρω το "ρίσκο". 

Στις μέρες μας πιστεύω ότι δεν πρέπει να πηγαίνει ευρώ χαμένο για την εστίαση και προτιμώ τα "σιγουράκια" από τα πειράματα. Περίμενα καρτερικά να ακούσω τα πρώτα θετικά σχόλια, που όντως ήρθαν, μαζί και με τη διαφήμιση σε αθλητικό ραδιόφωνο, κάτι που για να είμαι ειλικρινής δε το περίμενα. 'Oχι γιατί διαδέχτηκε το Le pierrot (που δε με ξετρέλενε κιόλας), αλλά γιατί το κτήριο είναι απαιτητικό και με τα λίγα που μπορώ να καταλάβω, θέλει δουλειά, υπομονή και επιμονή για να στεριώσει ένα μαγαζί σε αυτό το χώρο και αυτό το σημείο της περιοχής. Συν τοις άλλοις δεν είναι λίγοι αυτοί που ανοιγοκλείνουν μαγαζία κάνοντας αρπαχτές και δεν ήθελα να είμαι θύμα κάποιου τέτοιου.

-----Χώρος - Ατμόσφαιρα (2,5/4)-----

2 άτομα λοιπόν χωρίς κράτηση με το προαίσθημα ότι κάτι καλό μας περιμένει κατηφορίζουμε με τα πόδια τη Φρεατύδος βράδυ Κυριακής. Το πάρκινγκ ανάλογα τη μέρα, δεν είναι εύκολο δεν είναι και πολύ δύσκολο. Απ' έξω μην περιμένεις πάντως να παρκάρεις, κάπου θα βρείς και ίσως περπατήσεις και λιγάκι. 

Ανεβαίνοντας τη σκάλα 2 επίπεδα, φτάνεις στην αίθουσα του εστιατορίου. Η πρώτη εντύπωση είναι θετική. Όμορφος χώρος, ξύλινα τραπεζοκαθίσματα, σωστές οι αποστάσεις μεταξύ τους, απλή διακόσμηση σε γήινα χρώματα, πέτρινος τοίχος απαλός φωτισμός και μουσική στη σωστή ένταση. Πολύ ζεστός ο χώρος, κάτι που ίσως δείχνει ότι το σχόλιο του aboutspy λήφθηκε σοβαρά υπόψη. 4-5 παρέες ήταν ήδη πριν απο εμάς, ενώ είχαν προστεθεί άλλες 3-4 μέχρι που φύγαμε. 

Μας υποδέχτηκαν θερμά και μας είπαν ότι μπορούμε να καθίσουμε όπου θέλουμε. Μόλις βολευόμαστε έρχεται και το πρώτο αρνητικό. Τσίγάρο... με μισογεμάτο το μαγαζί η αίσθηση του καπνού ήταν πάρα πολύ έντονη. Εντάξει ο νόμος είναι της πλάκας και πλεόν ελάχιστα μαγαζιά τον σέβονται, ο καπνιστής δε σεβάστηκε και δε θα σεβαστεί ποτέ αυτόν που θέλει να φάει σε ένα εστιατόριο και να μυρίσει ωραία αρώματα, να γευτεί όμορφες γεύσεις και να απολάυσει το δείπνο ή το γεύμα του χωρίς την κάπνα του θεριακλή. Αλλά τα μαγαζιά οφείλουν να βρούν λύσεις, είτε με σωστό εξαερισμό, είτε με ειδικούς χώρους, είτε με διαχωρισμό καπνιστών και μη, εφόσον δε θέλει να τηρήσει το νόμο... 

Θα γκρινιάζω γιαυτό σε κριτικές μου και θα το σχολιάζω στην παρέα, αλλά μέχρι εκεί. Άλλωστε τους καπνιστές δεν κάνει να τους καταπιέζεις, να διασκεδάσουν θέλουν οι άνθρωποι....

Όμως είναι αρνητικό η πρώτη εντύπωση της ατμόσφαιρας να είναι το τσιγάρο και όχι τα αρώματα της εξαιρετικής κουζίνας! Η τουαλέτα στα σύν, ήταν πεντακάθαρη. Θα κάνω την υπέρβαση με 3/4 για να μην αδικήσω το χώρο, την καθαριότητα και την προσπάθεια που έχει γίνει και θα παραβλέψω το τσιγάρο.

-----Γεύση (3,5/4)-----

Πάμε στα καλά (πριν επιστρέψουμε στα αρνητικά πάλι).
Αν μου ζητούσαν να γράψω την άποψη μου για τη γευστική εμπειρία μας σε μια πρόταση, αυτή θα ήταν: "Αυτό που ζητούσαμε! ".
Μπουκάλι νερό βρύσης για αρχή μαζί με τους καταλόγους.

Μετά την παραγγελία ήρθαν και χρεώθηκαν (1,5 ευρώ) μισή φρατζόλα ψωμί με ένα δροσερό και ανάλαφρο πολύ ωραίο ντιπ γιαουρτιού, με σκόρδο, δυόσμο και άλλα μυρωδικά.

Παραγγείλαμε:
Xοντροκομμένες τηγανητές πατάτες με τη φλούδα τους, πολύ ωραίες, φρέσκιες με πάπρικα στα 3 ευρώ. 4/4

Σαγανάκι από κόμμο Νάξου με τριμμένο αμύγδαλο και άρωμα σκόρδου και άνηθου, εξαιρετικό, έλιωνε στο στόμα, 4,5 ευρώ. 4/4
Τηγανιά μανιταριών με mix τυριών και λάδι τρούφας, εξαιρετική, με το λάδι τρούφας να κάνει τη διαφορά. Αν είχα 10 φρατζόλες να βουτάω σε αυτή τη σαλτσούλα θα ήμουνα πανευτυχείς. 5 ευρώ. 4/4

Παραδοσιακό χοιρινό κοντοσούβλι Ρούμελης, υπήρχαν κομμάτια εξαιρετικής νοστιμιάς και υπήρχαν κομμάτια κάπως στεγνά και αδιάφορα, αρκετά καλό πάντως και γεναία μερίδα στα 6,5 ευρώ. 3/4

Κότα μπυράτη, σιγομαγειρεμένο κοτόπουλο σε μαύρη μπύρα, μελάσα, κόκκους μουστάρδας, ψητά κρεμμύδια, πουρέ πατάτας, πολύ όμορφο και νόστιμο πιάτο, ωραίος ο σπιτικός πουρές. Για τα γούστα μου το κοτόπουλο ήταν λίγο πιο στεγνό απο αυτό που θα ήθελα. Αλλά σε γενικές γραμμές ήταν ένα πολύ ωραίο πιάτο σε καλή ποσότητα. Η σαλτσούλα εξαιρετική. Ο αστεροείδης γλυκάνισος όλα τα λεφτά. 7,5 ευρώ. 3/4
250 ml κρασί ημίγλυκο, 2,5 ευρώ 3/4.

Ό, τι δοκιμάσαμε ήταν πολύ καλό, με όμορφη παρουσίαση, σε σωστές ποσότητες και με ωραία υλικά. Σε αυτό το σημέιο λέω μπράβο!

-----Εξυπηρέτηση (3/4)-----

Η κοπέλα που μας σέρβιρε ήταν ευγενέστατη, πολύ ευχάριστη και μας δικαιολογήθηκε για μικρή καθυστέρηση (δε μας ενόχλησε καθόλου), ενώ ενδιαφέρθηκε να μας ρωτήσει αν ήταν όλα καλά. Πιθανόν με γεμάτο μαγαζί, αν ήταν μόνη της να υπήρχε κάποιο πρόβλημα, αλλά εμείς μείναμε ευχαριστημένοι. 

Ο λογαριασμός στα 31 περίπου ευρώ με το κρασί, ήρθε με δελτίο παραγγελίας εκτυπωμένο, πληρώσαμε ήρθαν τα ρέστα πάλι με το ίδιο δελτίο. Δεν είπαμε κάτι (κακώς) για να μην έρθει κανείς σε δύσκολη θέση. Η απουσία κεράσματος ήταν κάτι ακόμα που μας προκάλεσε αρνητική εντύπωση. Ευπρόσδεκτη η κίνηση και μόνο, ένα σφηνάκι γιαουρτιού, ένα λικέρ, μια μαστίχα, οποιαδήποτε ευγενική κίνηση βρε αδερφέ. Ούτε σε τραπέζι που έφυγε πριν απο εμάς πάντως είδα κέρασμα.

-----VFM (3/4)-----

Τις τιμές τις βρίσκω ρεαλιστικότατες και σωστές, αρκεί ο λογαριασμός να έρχεται όπως πρέπει. Διαφορετικά τα δεδομένα αλλάζουν. Θα πείσω λοιπόν και εδώ τον εαυτό μου και θα πώ ότι απλά τα κακώς κείμενα έτυχαν. Γιατί τόσο ευκολόπιστος θα ρωτήσει κάποιος... Η κουζίνα φταίει γιαυτό...

Συνολικά η εμπειρία μας ήταν γλυκόπικρη. Γευστικά χαρούμενοι, σε ένα χώρο όμορφο, με μια ατμόσφαιρα καπνιστή και ένα λογαριασμό που είχε τα θέματα του.
Θα ξαναπάω για να φάω ωραία και να δω αν τα πικρά ήταν τυχαία.