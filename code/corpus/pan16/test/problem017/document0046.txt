Επισκεφτήκαμε Κυριακή μεσημέρι για πρώτη φορά την εν λόγω ταβέρνα (που - απ'ότι μου είπε κάποιος από την παρέα - είναι από τις πρώτες που άνοιξαν στον Καρέα - μιλάμε για πριν 50 χρόνια) λόγω του ότι η αγαπημένη μας παραδιπλανή, Ο Πλάτανος, έκλεισε. Δυστυχώς, 14 άτομα μείναμε λίγο απογοητευμένα.

Ο χώρος είναι μίας τυπικής ταβέρνας που έχει μεν ανακαινιστεί αλλά χωρίς κάποιο προσωπικό και ιδιαίτερο γούστο. Γύρω γύρω τζαμαρία. Στον κεντρικό μεγάλο χώρο επιτρέπεται το κάπνισμα, οπότε την κάπνα του την είχε. Η ταβέρνα είχε ζωντανή μουσική με ηχεία (που δεν είναι αναγκαία για το μέγεθος του χώρου) που μας ανάγκαζαν να φωνάζουμε για να ακουστούμε (δυστυχώς το τραπέζι μας ήταν δίπλα στο ένα ηχείο).

Το προσωπικό από αδιάφορο και αγέλαστο, έως απαίδευτο και αγενές (παρ'ότι πολύ γρήγορο στην εξυπηρέτηση). Καθίσαμε 14 άτομα και λάβαμε..3 μενού. Κατά την παραγγελία μας, ζητήσαμε μία από τις σαλάτες να είναι του Σεφ, για να λάβουμε την εξής απάντηση: "Και τι να την κάνετε τη σαλάτα τού Σεφ; (! ) Δεν έχουμε. " Ξεπερνώντας το.. πολιτισμικό σοκ, παραγγείλαμε αρκετά ορεκτικά τα οποία ήρθαν αμέσως. ΠΡΙΝ προλάβουμε να τα τελειώσουμε, άρχισαν να καταφθάνουν τα μαγειρευτά πιάτα (που είχαν παραγγήλει οι μισοί). Τα "της ώρας" πρέπει να ήρθαν 5-10 λεπτά αργότερα - δηλαδή το μισό τραπέζι έτρωγε και το άλλο μισό κοίταγε.

Οι μερίδες μεγάλες. Το νερό έρχεται σε κανάτα - ψωμί φρέσκο και μπόλικο. Κόκκινο κρασί χύμα είχαν μόνο ημίγλυκο, οπότε προτιμήσαμε ροζέ και λευκό. Από ορεκτικά πήραμε σαλάτες (η ρόκα/μανούρι καλή), πατάτες (τίποτα το ιδιαίτερο), κολοκυθάκια τηγανητά (νόστιμα χωρίς λαδίλα), κοντοσούβλι (πολύ μαλακό και νόστιμο), φάβα (πολύ νόστιμη), τζατζίκι (ΕΞΑΙΡΕΤΙΚΑ καυτερό, ακόμα και για εμάς που το βάζουμε το σκορδάκι μας), φέτα με λαδορίγανη. Ζητήσαμε λουκάνικα - δεν είχαν. 

Τα μαγειρευτά (κουνέλι στιφάδο) νόστιμο. Το ίδιο και τα μπιφτέκια (γεμιστά και μη). Στο χοιρινό είχαμε θεματάκι, καθώς όλες οι χοιρινές μπριζόλες ήταν χοντροκομμένες και το κρέας στεγνό. Το χοιρινό σουβλάκι που πήρε ένας εκ της παρέας ήταν πολύ σκληρό και έτσι έμεινε αφάγωτο. Μόλις ζητήσαμε λογαριασμό ήρθε κέρασμα χαλβάς σιμιγδαλένιος με σταφίδες (ήθελε λίγο περισσότερο ψήσιμο κατά τη γνώμη μου).

Πληρώσαμε 18 ευρώ το άτομο μαζί με το κρασί (χύμα) και τα αναψυκτικά. Απόδειξη πήραμε.

Θα ξαναπάμε; Όχι.