Την Κυριακή στις 10 Ιανουαρίου ήμασταν τρεις φίλοι στο Σύνταγμα και σκεφθήκαμε να δοκιμάσουμε το νέο εστιατόριο-ψητοπωλείο The Greco’s project, που βρίσκεται απέναντι από τα ΕΛΤΑ, στη γωνία Μητροπόλεως και Νίκης, οπότε να το παρουσιάσω εγώ πρώτος στο Ask4food!  Όταν πέρναγα από το σημείο αυτό, το έβλεπα πάντα γεμάτο από Έλληνες και ξένους τουρίστες, κι έτσι πρότεινα στα φιλαράκια μου να μπούμε άφοβα και να παραγγείλουμε.

Το μαγαζί άνοιξε πέρσι το καλοκαίρι, λειτουργεί καθημερινά από τις 11.00 μέχρι τη 01.00 τη νύχτα, ενώ Παρασκευή και Σάββατο μέχρι τις 02.00 και επίσης πραγματοποιεί delivery, στη ζώνη μεταξύ Συντάγματος και Πλάκας, από το μεσημέρι μέχρι τα μεσάνυχτα. Ο χώρος είναι πολύ φωτεινός, γιατί υπάρχουν παντού τεράστιες τζαμαρίες. Στο βάθος φαίνονται οι βιτρίνες με τα φαγητά, τις σαλάτες και τους γύρους, καθώς και οι δραστήριοι μάγειροι που τα ετοιμάζουν πυρετωδώς, ενώ οι θαμώνες μπορούν να κάτσουν σε 2 επίπεδα, είτε στην αίθουσα του ισογείου που σας περιγράφω, είτε σ’ αυτή του 1ου ορόφου, που είναι πιο ήσυχη, εξίσου μεγάλη και κατάλληλη για τους καπνιστές, κοντά στους εξώστες. Εμείς προτιμήσαμε το ισόγειο, που ήταν όλο ζωντάνια, και όπου επίσης βρίσκονται οι καθαρές τουαλέτες τους.

Ο κατάλογος τους έχει πάνω από πενήντα επιλογές των κλασσικών ελληνικών φαγητών: υπάρχουνε λαδερά, μελιτζάνες ιμάμ, ψαρόσουπα, μουσακάς, παστίτσιο και καλαμαράκια με κοφτό μακαρονάκι στα 6-10 €, καμιά 15αριά ορεκτικά ζεστά, 4-8 €, 10 σαλάτες, 6-8 €, όλα τα καλαμάκια και τα τυλιχτά, 1.70-3.20 €, κρέατα στη σούβλα και ποικιλίες, 8-18 €, κρατικά σε φούρνο Josper που φτάνουν τα 16.50 € (για πικάνια ή σπαλομπριζόλα 500 γρ. ). Υπάρχουν επίσης 2-3 γλυκά (μους γιαουρτιού, χαλβάς, ραβανί, 3-4 €) και τα γνωστά αναψυκτικά  και οι ελληνικές μπύρες.

Εμείς πήραμε μια ποικιλία κρεάτων, ένα παστίτσιο, ένα σπετζοφάι στο πήλινο, ένα ταλαγάνι ψητό, μία αυγά μάτια με σουτζούκι, μία σαλάτα του Καίσαρα, δύο γλυκά και τρεις μπύρες. Πληρώσαμε για το σύνολο, € 68. (κατ’ άτομο, κατηγορία τιμών είναι στα 17/25 €! ). 

Ομολογώ ότι χορτάσαμε, αφού όλοι μας είμαστε ιδιαίτερα φαγανοί, αλλά πάντως για ένα τουριστικό μαγαζί, τα λεφτά αυτά δεν τα λες και λίγα!! Τα φαγητά τους είναι νόστιμα, οι μερίδες κανονικές, αλλά νομίζω ότι πρέπει να ρίξουν τις τιμές τους, ειδικά αν λάβουν υπόψη τους και τον ανηλεή ανταγωνισμό που υπάρχει τριγύρω.

Αν τυχόν βρεθείτε προς το Σύνταγμα, μπορείτε, φίλοι χρήστες, να το δοκιμάσετε και σεις και να με συμπληρώσετε με τη δική σας γνώμη!