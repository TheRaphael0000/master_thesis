Koppel staatshervorming los van regeringsvorming

De N-VA wil het communautaire vuur opnieuw oppoken (DS 14 januari) . Zowat iedereen ziet dit als een bedreiging voor de stabiliteit van de federale regering en als een slecht teken voor de regeringsvorming van 2019. Dat is niet verrassend. Geef het woord ‘staatshervorming’ als opgave in De slimste mens en je krijgt antwoorden als ‘regeringsvorming’, ­‘crisis’, ‘blokkering’, ‘onbestuurbaarheid’ en ‘541 dagen’.
Die associaties zitten diep ingebakken in de Belgische psyche. Ook Gwendolyn Rutten (Open VLD) maakte er handig gebruik van in haar nieuwjaarsspeech: geen nieuwe communautaire discussies, want die betekenen stilstand en tijdverlies.
Maar kan het niet anders? Hendrik Vuye, ­Veerle Wouters en hun medewerkers krijgen een aparte verdieping in het partijgebouw van de N-VA. Daar kunnen ze in alle rust werken aan hun communautaire plannen. België zou het N-VA-voorbeeld moeten volgen. Ons land zou er goed aan doen om een aparte verdieping van het institutionele bouwwerk in te ruimen voor staatshervormingen. Alleen op die manier zullen de werkzaamheden op de andere verdiepingen niet langer gestoord worden.

Referenda

Zo gaat het ook in heel wat andere federale landen, zoals Canada of Zwitserland. Daar zijn de staatshervorming en de regeringsvorming niet aan elkaar vastgeklonken. Wijzigingen aan de federale structuur gebeuren er in aparte procedures, met inspraak van alle bestuursniveaus (provincies, regio’s...) en zelfs van andere groeperingen – in Canada, bijvoorbeeld, krijgen onder meer de First Nations (inheemse volkeren) inspraak. Soms worden daar ook momenten van publieke inspraak en/of referenda aan gekoppeld.
De voordelen van die werkwijze liggen voor de hand.
1. De hervormingen verlopen op een ander – vooral trager – ritme dan de dagelijkse politiek. Je kan bijvoorbeeld een permanent forum opzetten waar in cycli van pakweg zes of zelfs tien jaar wordt nagedacht en onderhandeld over volgende stappen in de staatshervorming.
2. Zo’n afgescheiden forum biedt een geschikt podium om de diverse posities en mogelijkheden op een bewuste manier zichtbaar te maken aan het grote publiek. Directe inspraak, via deliberatie of, beter nog, door de cyclus af te ronden met een referendum, zou de publieke betrokkenheid verhogen.
3. Die publieke manier van werken geeft het resultaat een sterkere legitimiteit. In ons land worden existentiële kwesties vaak bedisseld achter gesloten deuren, door een klein kransje onderhandelaars onder grote tijdsdruk. Verbaast het dat niemand ooit blij is met het resultaat?
4. Het belangrijkste voordeel is dat de dagelijkse politiek bevrijd wordt van de onenigheid over bevoegdheidsoverdrachten. De N-VA kan dan perfect een loyale regeringspartner zijn en mee de sociale zekerheid beheren, maar tegelijk – in een afgescheiden forum – pleiten voor de verplaatsing van die bevoegdheid naar het Vlaamse niveau. In het huidige systeem blijft die spreidstand bevreemdend.

Bittere nasmaak

Eerdere pogingen om de staatshervorming los te koppelen van de regeringsvorming hebben een bittere nasmaak gehad. Het Centrum Harmel heeft begin jaren ’50 een aantal belangrijke hervormingsvoorstellen geformuleerd, maar het palmares van latere initiatieven oogt bijzonder mager, denk maar aan de Werkgroep der 28 onder de christendemocraat Gaston Eyskens of aan Guy Verhofstadts (Open VLD) befaamde Costa (Conferentie voor de Staatshervorming).
Volgens politicologen geeft alleen de regeringsvorming de Vlamingen, als vragende partij, een breekijzer om de staat te hervormen. Door de regeringsvorming op te houden, zo is de gedachte, moet de ander uiteindelijk wel plooien.
Maar zijn de geesten intussen niet geëvolueerd? De deelstaten zijn misschien wat volwassener geworden als gesprekspartner. En het trauma van 541 regeringsloze dagen heeft iedereen duidelijk gemaakt dat vechtscheidingstactieken desastreus zijn. Zo zijn misschien ook de Franstaligen nu bereid om zich op een andere manier tot resultaten te verbinden. Bovendien is er internationaal een kentering ingezet naar meer publieke en participatieve vormen van grondwetswijziging, van het radicale deliberatieve experiment op IJsland tot verschillende constitutionele referenda. Zo’n publiek proces kan zelf een efficiënt drukkingsmiddel worden.

Zonder einde

Bovenal moet het besef doordringen dat de staatshervorming nooit afgerond zal zijn. Geen enkele federatie is perfect stabiel; er moet altijd wel worden gesleuteld in het licht van nieuwe ontwikkelingen. Echte stabiliteit in een federaal systeem krijg je pas als er ordentelijke procedures zijn om institutionele wijzigingen te realiseren.
Ook voor de N-VA zelf zou het goed zijn indien staatshervorming en regeringsvorming worden losgekoppeld. Als heel wat mensen (inclusief N-VA-kiezers) bedanken voor een nieuwe staatshervorming, dan is dat niet per se omdat ze verdere bevoegdheidsoverdrachten ongenegen zijn, wel omdat ze huiveren voor opnieuw 541 dagen crisis.
