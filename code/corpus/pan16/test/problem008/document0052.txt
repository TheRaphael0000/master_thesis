Vroeger, pakweg in het jaar 1902, ontfermde de landadel zich over de vele paupers die Vlaanderen rijk was. Af en toe en mondjesmaat. Kasteelheren bijvoorbeeld plachten eens per jaar hun deuren open te zetten voor het volk. De dames van het huis die zich tussen dat volk bewogen, hielden geparfumeerde zakdoeken bij de hand. Want lijfeigenen herkende je, behalve aan een platte beurs, aan hun lijfgeur.
Het waren ook de tijden van  Kunst Veredelt , volksontwikkeling. Van romans in feuilletonvorm, Eugène Sue ( De Verborgenheden des Volks ), Edward Anseele ( Voor 't volk geofferd , tien centiem per hoofdstuk). Boeken met plaatjes.
Paternalisme had toen twee gezichten. Voor de één _ de kasteelheer _ diende het om het volk dom te houden, voor de ander _ werkliedenverenigingen _ om het volk te verheffen. Feit is dat het paternalisme in die tijd noodzaak was.
Honderd jaar later speelt de Vlaamse Opera (Vlopera) met het idee om bij elke productie zo'n honderd kaarten voor de voorgenerale weg te schenken aan organisaties 'die werken met kansarmen', zo lazen we in een artikel in  De Morgen . In de ondertitel is sprake van 'bewoners uit probleembuurten'. In dat artikel legt Marc Clémeur, intendant, de opzet uit: 'We willen zwakkere bevolkingsgroepen ook een kans geven om een operavoorstelling bij te wonen. Uiteraard lenen de populaire werken uit het repertoire zich daar makkelijker toe dan de moeilijkere werken. In die populaire opera's zitten melodieën die werkelijk iedereen kent.'
Men zoeke de beledigingen aan het adres van de 'doelgroep' in deze zinnen. En men moge hopen dat Clémeur vooral niet vergeet om  De Stomme van Portici  op het programma te zetten. Kansarmen aller provincies, breng kasseistenen mee!