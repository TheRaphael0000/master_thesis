Met het stemmengedicht 'De helling van de oude wijven' opent straks de zesde editie van het Vooruit Geluid Festival in Gent. Een zoveelste stap van het Antwerpse muziektheatercollectief  WALPURGIS  in zijn zoektocht naar de ideale combinatie van klank en tekst. 
Sopraan Judith Vindevogel is sinds drie jaar artistiek directeur van WALPURGIS, mezzosopraan Gerrie De Vries verhuisde onlangs met haar familie naar Vlaanderen om fulltime deel uit te maken van het ensemble. Toen ze Vindevogel ontmoette, was De Vries in Nederland al een tijdje begaan met allerlei muziektheaterprojecten die niet in een hokje pasten. De twee hadden meteen het gevoel dat ze samen verder moesten en kregen een aantal jaar geleden van toenmalig WALPURGIS-directeur Lukas Pairon  carte blanche  voor het maken van een voorstelling voor het Feniks-festival in Borgerhout. Dat werd toen een proeve van  De helling van de oude wijven . Dat materiaal werd nu opgepikt voor een nieuwe, grotere WALPURGIS-productie. 
WALPURGIS, dat twaalf jaar geleden door Pairon en Vindevogel werd opgericht, werkte aanvankelijk louter als productiehuis: voor elke nieuwe voorstelling werden andere mensen aan het werk gezet. Ondertussen is WALPURGIS - dit seizoen ook  ensemble in residence  in Het Net in Brugge - naar een echt collectief geëvolueerd. 
 Judith Vindevogel:  Toen Lucas zijn werk bij WALPURGIS en Ictus (ensemble voor hedendaagse muziek) niet meer kon combineren, nam ik de artistieke leiding van hem over. Ik wou daarbij graag als een ensemble functioneren. Tijdens een productieproces gaat veel tijd naar de kennismakende fase. Bij theatergezelschappen als De Roovers en Discordia had ik gezien wat een voordeel het heeft om als vaste groep over de productie én over je vak te kunnen nadenken. WALPURGIS is in de eerste plaats een groep zangers die een gezamenlijk parcours afleggen. Voor dramaturgie staat bijvoorbeeld iedereen in. Het grote verschil met freelancen is dat elk individu voor het geheel verantwoordelijk is. Als je een concept moet volgen, wordt dat  mee-denken  voor een groot stuk uitgeschakeld, of in banen geleid. 
 Gerrie De Vries:  In een opera ligt zo'n concept al klaar. Je moet alleen jouw partij doen. Dat heeft me altijd gestoord. Hoe meer ik betrokken raak, hoe meer ik wil weten en zelf wil doen. Dat kost veel tijd. Als je samen verschillende producties maakt, ken je elkaar op den duur heel goed. Dat straalt ook af op de scène. Neem zoiets als  De helling : er komt zoveel bij kijken, van publiciteit tot spel. Het wordt zo'n stuk van jezelf, en dat is fijn.
***
Momenteel bestaat WALPURGIS uit een zangersduo en een scenograaf (Stef Depover). Objectief voor de komende vier jaar is, die kern uit te breiden. Over een paar weken worden audities georganiseerd.
 Vindevogel:  We zijn op zoek naar persoonlijkheden. Betrokkenheid en persoonlijkheid zijn minstens even belangrijk als techniek. 
 De Vries:  Neem ons duo. Het is niet zo dat je meteen zegt: die twee stemmen,  waw ! We zijn naar elkaar toe moeten groeien, maar we vinden elkaar wel: op muzikaal en op theatraal gebied, en dus ook qua stemkleur. Het is heel leuk om te merken dat, na verloop van tijd, het zingen met zijn tweeën verandert.
 Vindevogel:  Voor ons gaat het niet alleen over goed kunnen zingen, of een mooi instrument hebben.
 De Vries:  We vragen nogal wat, ook bijvoorbeeld dat iemand zich met kostuums gaat bemoeien, of er in elk geval over gaat nadenken. Het valt wel niet mee om mensen te vinden die de zoektocht met ons willen aangaan. Sowieso komen een heleboel zangers langs met een houding van 'zeg me wat ik moet doen'. ( lacht )
 Vindevogel:  Initiatief nemen, wordt op de conservatoria ook niet aangeleerd. En dat is nog maar één aspect. Ook het repertoire is heel erg geconcentreerd op opera, lied, oratoria. Hedendaagse muziek, waar wij vooral mee bezig zijn, komt nauwelijks aan bod. Om dat te zingen, moet je natuurlijk absoluut een klassieke basis hebben. Daarna zou je eigenlijk een soort specialisatie moeten kunnen volgen. Maar in Vlaanderen komt dat luik weinig aan bod. 
 De Vries:  Er is nauwelijks tijd voor, naast de algemene vorming is er geen tijd om je nog te specialiseren in wat voor richting dan ook.
 Vindevogel:  En er is nog een probleem: eens zangers in het echte circuit terechtkomen, willen ze niet meer werken aan onze voorwaarden. In de opera verdien je zoveel meer geld, voor minder tijdsinvestering.
 De Vries:  Daar kunnen we niet mee concurreren. Wel zouden we kunnen werken met een  pool  van mensen die we regelmatig uitnodigen. Maar het is moeilijk om hen voor een paar jaar aan je te binden.
***
Precies hun uiteenlopende roots maakten dat Vindevogel en De Vries graag samen in zee gingen. Vindevogel volgde balletschool, filosofie en een opleiding aan Studio Herman Teirlinck. Daarnaast nam ze jarenlang zangles. De Vries studeerde af aan het conservatorium van Amsterdam. Wat hen bindt, is een liefde voor muziek en theater. Maar voor die combinatie bestaan vooralsnog geen scholen. 
Muziektheater is, opera uitgezonderd, een vrij recent fenomeen. WALPURGIS verkent verschillende facetten van het genre en ging daarvoor in het verleden met verschillende artiesten een soort LAT-relatie aan.
 Vindevogel:  Muziektheater is heel divers, een moeilijk te definiëren genre. Binnen het decreet zijn wel een aantal rare regels vastgelegd, bijvoorbeeld dat je met livemuziek moet werken.
 De Vries:  Bij opera weet je wat je krijgt. In muziektheater heb je gradaties. Zo gaan wij een solo doen voor stem, op basis van Fedor Dostojevski's  Herinneringen uit het ondergrondse . Waar elders vindt zo'n project een plek? Aan de andere kant doen we ook zoiets als een lezing van  Così fan tutte , veeleer een massaal gebeuren. 
 Vindevogel:  Elk van onze voorstellingen heeft toch een typische signatuur. Globaal bewandelen wij binnen het muziektheater twee sporen. Aan de ene kant heb je projecten met acteurs en zangers, zoals  De kleine zeemeermin . Die leunen dichter bij het theater aan. Een andere categorie - en daar hoort  De helling  bij - vertrekt vooral vanuit de muziek.
Ik denk dat dit ook typisch WALPURGIS is: dat we heel verschillende dingen maken. Dat vind ik ook heel leuk en boeiend. De ene voorstelling is niet representatief voor de andere.  Mignon , gebaseerd op een roman van Johann Wolfgang von Goethe, is van een totaal andere orde dan  Charms , gebaseerd op kindergedichten van de Russische absurdistische dichter Daniil Charms. Er zijn wel lijnen te trekken. Zo is er een Peter-Vermeerschlijn: voor  De oplosbare vis  en  Charms  maakte hij de muziek. Er is ook thematisch verwantschap tussen  Mignon  en  De kleine zeemeermin . En er is de Elvis-Peeterslijn, inderdaad. Met hem doen we volgend jaar opnieuw een productie.
 De Vries:  Uiteindelijk maken we wat we zelf mooi vinden.
 Vindevogel:  Misschien is het makkelijker om van buitenaf de vinger te leggen op de rode draad tussen onze producties. In elk geval zijn al die voorstellingen gemaakt vanuit de behoefte om het muzikale en het theatrale in dialoog te brengen. Daarnaast zijn we heel bewust mensen van deze tijd. We vertrekken vanuit hedendaags materiaal.
 De Vries:  Plus het besef van tekst, of die nu van Charms is of van Goethe. Dat komt bij WALPURGIS altijd bovendrijven. Terwijl we bezig waren met die tekst van Rulfo voor  De helling  kwamen we bijvoorbeeld bij een andere Mexicaanse dichter terecht: Jaime Sabines. Ondertussen zitten ook twee liederen op tekst van hem in de voorstelling.
Het laten 'dialogeren' van muziek en tekst is de best denkbare definitie voor 'muziektheater'. In Vlaanderen tasten ook gezelschappen als Het Muziek LOD en Transparant met succes het genre af. Toch blijven veel 'muziektheaterprojecten' ergens tussen twee stoelen hangen, producties geven vaak een geforceerde indruk. 
 Vindevogel:  We blijven pioniers. En het klinkt misschien pretentieus, maar ik ben bij ons altijd nogal tevreden geweest over het resultaat. Wat niet wegneemt dat het telkens wel een moeilijk werkproces was. Een acteur en een zanger komen uit totaal verschillende werelden. Je moet echt bereid zijn naar elkaar te luisteren en elkaar vertrouwen te geven.
Toen ik begon, dacht ik dat muziektheater iets moest zijn als opera, waarbij muziek en theater tot een geheel versmelten. Het  Gesamtkunstwerk  van Wagner, zeg maar. Door ervaring ben ik gaan ontdekken hoe waardevol het is om die twee disciplines naast elkaar te zetten en vanuit een gelijkwaardige positie met elkaar te laten dialogeren. In plaats van ze te laten versmelten zoals bijvoorbeeld in een musical. Bijna zoals je twee verschillende werelden of twee verschillende culturen vanuit hun eigenheid in een geheel opneemt. Dat vind ik ook heel mooi. Voor mij is dat ook de bindende factor in alle voorstellingen: het vertrouwen in de andere personen met wie je op scène staat.
***
Aan de basis van de nieuwe productie ligt de verhalenwereld van de Mexicaanse schrijver Juan Rulfo. Vindevogel omschrijft de voorstelling het liefst als 'een gedicht'. De sfeer, de stemmen zijn veel belangrijker dan het verhaal. 
 De Vries:  Ik was al langer voor dat boek gevallen: voor de stemmenwereld en geluiden die daar een belangrijke rol in spelen. We hebben er nu componist Klaas de Vries bijgehaald als muziekdramaturg en componist. Ook Rob Zuidam heeft voor ons nog een stuk gecomponeerd. Het gaat ons dus meer om de vorm, om de geluidenwereld, om de stemmen uit heden en verleden. Dat je bijvoorbeeld niet weet of een persoon die op een bepaald moment aan het woord is, er werkelijk is of alleen als schim. Dat maakt het spannend.
 Vindevogel:  Het verhaal van Rulfo nemen we enkel mee als inspiratiebron, we vertellen het niet.
 De Vries:  Al kan je er niet omheen, tijdens het maken, zit het in je hoofd.
***
Muziektheaterproducenten maken het zichzelf niet makkelijk, en hebben het niet makkelijk om hun plek te veroveren. WALPURGIS is erkend voor de komende beleidsperiode en plant met zijn 400.000 euro subsidie twee producties per jaar en het Feniks-festival. Dat is vooral belangrijk voor de ontmoeting tussen jonge zangers en componisten. 
Voor de Vlaamse muziektheatergezelschappen blijft het moeilijk goede speelplekken te vinden en dat geldt jammer genoeg ook voor Antwerpen en Brussel, terwijl muziektheater het toch in de eerste plaats moet hebben van de grote steden.
Blijft muziektheater ook een van de minder toegankelijke kunstvormen?
 Vindevogel:  Vind ik niet. Je wil natuurlijk liefst iedereen bereiken en boeien, maar goed, poëzie wordt ook slecht verkocht en deze voorstelling is een poëtische, dus ... 
Organisatoren staan ook onder druk van publiekscijfers. Vandaag word je bijna verplicht om een zo breed mogelijk publiek aan te spreken, maar zo kunnen wij niet werken. We hebben onze eigen dingen die we willen en moeten vertellen. Het heeft ook met integriteit te maken, die kan je niet op het spel zetten ten koste van publiekscijfers. We doen dus geen toegevingen, maar zijn op onze manier wel bezig met de vraag hoe we mensen die ons niet kennen, in de voorstelling kunnen krijgen. 
Wat we bijvoorbeeld gedaan hebben in  De Fladdermuis , het 'lezen' van een libretto met acteurs en zangers, spreekt duidelijk een groter publiek aan. Er is vraag naar en wij vinden het artistiek interessant om die dingen uit te werken. Dat is plezant. Natuurlijk hopen we dat mensen via die weg ook eens naar andere minder populaire voorstellingen komen zoals  De helling van de oude wijven . Ze is misschien moeilijk voor mensen omdat je deze voorstelling alweer niet in een hokje kan stoppen.