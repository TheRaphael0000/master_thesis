En nooit of nooit komt er eens iets van, van al die dreigingen met processen. Nochtans is er elke week wel een of andere verongelijkte ziel die zich ermee interessant wil maken. Zal klacht indienen wegens laster en eerroof, en zorgt ervoor dat dat in vijandige media lang en breed wordt vermeld.
Welnu, het laatste proces dat wij daadwerkelijk hebben gehad, dateert van de tijd toen Jos De Man en Jan Schodts hoofdredacteur waren, en werd aangespannen door Drankencentrale Devos. Die, niet helemaal ten onrechte, beweerde dat Jos en Jan enkele openstaande facturen niet hadden betaald. Voor een container of zes, over die futiliteit ging het eigenlijk. Jos, die advocaat was, verdedigde zowel Jan als zichzelf en hoorde tot zijn verbijstering Jan vrijspreken terwijl hij zelf drie maanden kreeg.
Sindsdien hebben wij geen noemenswaardige rechtszaak meer gehad. Zelfs niet vanwege een praatjesmaker als Noël Slangen, die op televisie en in de kranten de headlines haalde met zijn aankondiging dat hij één miljoen euro wenste van  Knack  en Dirk Draulans. 'Elk de helft', sprak onze directeur-hoofdredacteur grootmoedig tot onze chef-wetenschappen. En kondigde vervolgens een nieuwe wekelijkse rubriek aan: 'Recht van Antwoord'.
Eén miljoen euro. 'Een absurd bedrag', schreef Yves Desmet van  De Morgen , die vorig jaar nota bene zelf honderdduizend frank van  Knack  eiste omdat wij een klein stukje van hem uit de Nederlandse journalistenkrant hadden afgedrukt. Overigens met correcte bronvermelding. In dat artikel blies Desmet hoog van de toren over de manier waarop hij een paar oudere en andersdenkende redacteurs had ontslagen. 'Niet te lang aarzelen, buiten met die ouwe knollen', was de teneur. Strategie die prompt door de VUM werd overgenomen. Honderdduizend frank.
 Wij zullen u een  keer vertellen hoe dat is gegaan, met dat miljoen euro. Het zal u helpen bij het inschatten van windverkopers als Noël Slangen, de associé van Guy Verhofstadt. De dag nadat de grote communicator zijn eis tot schadevergoeding van de daken had geschreeuwd, kwam de deurwaarder effectief een  'betekening van aanmaning tot 
				 stopzetting van lasterlijke aantijging'  afgeven. Daarin stond dat als  Knack  verder ging met lasterlijke aantijgingen, de heer Slangen een miljoen euro zou vorderen. Dat is al iets heel anders, nietwaar? De eerste beschuldigingen waren dus blijkbaar op zichzelf niet lasterlijk genoeg, waarmee Slangen impliciet toegaf dat ze juist waren.
Enfin, niet getreurd. Onze chef-Wetstraat, als ex-bokser ontgoocheld over dit zwakke weerwerk, haalde onze chef-wetenschappen uit zijn laboratorium en brulde hem een nieuw marsbevel toe: 'Volgende week schrijft gij opnieuw over die kinkel. Ge schrijft precies hetzelfde als deze week, maar nog wat straffer. Eventueel voert ge feiten aan die de beschuldigingen staven.' 
En zo geschiedde. In het volgende nummer bewees Draulans dat Slangen zich niet enkel kandidaat had gesteld voor een overheidsopdracht, wat volgens het terzake geldende KB uitdrukkelijk verboden is, maar dat hij daarenboven tot drie keer toe actief tussenbeide was gekomen om de toewijzing ervan te beïnvloeden. Als dat niet 'verder gaan met lasterlijke aantijgingen' is, dan weten wij niet wat wél verder gaan met lasterlijke aantijgingen is.
Niets. Geen honderd frank heeft hij durven eisen. En nadat de premier bij onze chef-Wetstraat was komen janken, kreeg hij spreekverbod. Dat mag niet bekend worden, maar het is zo. Over die Slangen liggen op onze redactie namelijk nog een paar hoogst gênante dossiers klaar. 'Steekt hij zijn kop nog één keer boven het maaiveld, dan schieten we hem eraf. Vanuit de heup', zo waarschuwde onze chef-Wetstraat, wiens agressiviteit soms verontrustend wordt, de premier.
 Worden wij zelf  nooit bedreigd, vragen nu en dan enkele lezers die het goed met ons menen. Welnee. Dat komt omdat wij een simpele formule hebben bedacht. Stel: onze chef-Wetstraat voelt de drang om een politieke coryfee een forse trap tegen de schenen te verkopen. Meestal iemand van paars-groen. Dat is, zoals de ziekte van La Tourette, een innerlijke drang die hij niet kan weerstaan. Piet Van Eeckhaut pleit hem op zijn sloffen vrij, mocht een van die blazers een keer doen wat hij aankondigt en Van Cauwelaert voor het assisenhof dagen. Maar om alle sores van een rechtszaak te vermijden, zet onze chef-Wetstraat zijn beledigingen niet zelf op papier, hij vertelt ze aan ons. Waarna wij hem op deze bladzijde de woorden in de mond leggen waarvan niemand gelooft dat hij ze echt heeft uitgesproken. Quod wel dus. En geen slachtoffer dat daar juridisch iets tegen vermag. Bovendien vullen wij zodoende week na week deze rubriek met scherpzinnige schimpscheuten die anderen voor ons hebben verzonnen. Er is werkelijk geen redacteur in dit land die zo gemakkelijk zijn geld verdient als wij.
Neem nu Luc Van den Bossche met dat oor. U herinnert het zich? Een vergadering met rectoren, de minister, en een oor waarin plotseling gebeten werd. Een hallucinante anekdote die te denken geeft over het niveau van onze politiek. Was ons ingefluisterd door een chef wiens identiteit wij niet zullen bekendmaken, omdat hij hoog staat aangeschreven in de wereld van de wetenschappen. Wij geven u nu inzage in een korte dialoog, meer een onderhandeling, hierover op onze redactie. De eerste die spreekt, is uw dienaar. 
- 'Dirk, dit kan niet. Zoiets kan zelfs ik niet schrijven.'
 -'Voor twee flessen wijn.' 
 - 'Dat is iets anders. Rector, is dat met een c of met een k?'
 Heeft Van den Bossche  boos gebeld? Nee, voor één keer niet. Tot spijt van onze chef-we... pardon... van de niet nader genoemde chef die twee getuigen heeft om het verhaal te bevestigen. De enige die belde, was Freya: 'In welk oor heeft hij nu weer gebeten?' Maar aan haar hebben wij het niet verklapt. Ook al drong ze flemend aan met:  'Toe...'   En wij zijn als Louis Michel: als Freya 'toe' zegt, denken wij spontaan aan 'open'.