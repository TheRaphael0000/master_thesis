Op 1 maart bracht een Ariane 5-raket de Europese milieusatelliet Envisat in een baan om de aarde. Die kunstmaan zal de aarde vijf jaar lang niet uit het oog verliezen.
Op het vlak van ruimteonderzoek heeft Europese samenwerking al mooie vruchten afgeworpen. Amper 25 jaar geleden moesten de Europeanen nog bij de Amerikanen aankloppen om hun eerste Meteosat-weersatelliet de ruimte in te krijgen. Anno 2002 wordt de kunstmaan Envisat vanop de Europese 'ruimtehaven' in Kourou in Frans-Guyana met een zware Europese Ariane-raket in een baan om de aarde gebracht. De milieusatelliet zal onze planeet op een nooit geziene manier bestuderen.
De waarneming van de aarde vanuit de ruimte wordt ook teledetectie of  remote sensing  genoemd. Het is een van de domeinen van de wetenschap waaraan ruimteonderzoek een uiterst waardevolle bijdrage levert. Meer dan ooit is de mens immers begaan met het broze ecologische systeem waarin hij leeft. 
'We kennen de processen die aan de basis van ons milieu liggen nog niet goed genoeg', zegt Michael Rast van het ESA-programma voor aardobservatie. 'Er zijn meer metingen en meer onderzoek nodig en dat is alleen mogelijk op basis van kwalitatieve gegevens en een diepgaande analyse.'
De Verenigde Staten hebben op dat vlak lange tijd een enorme voorsprong gehad. Met de lancering van Meteosat 1 in 1977 begon de Oude Wereld echter aan een inhaalbeweging. De gegevens en de opnames van de Meteosats zijn vandaag niet meer uit de weersvoorspellingen weg te denken. Dit jaar gaat het eerste exemplaar van een tweede generatie Europese weersatellieten trouwens de ruimte in.
Terwijl meteorologische satellieten zich vooral met de evolutie van het weer bezighouden, bekijken kunstmanen voor teledetectie de algemene gezondheidstoestand van de aarde. In 1991 en 1995 bracht ESA twee  European Remote Sensing- satellieten (ERS) in een baan om de aarde. Als kosmische spionnen bespiedden ERS 1 en 2 het aardoppervlak, de oceanen en de atmosfeer vanop ongeveer 800 kilometer hoogte. Soms vormen ze zelfs de enige mogelijkheid om informatie te bekomen over specifieke plaatsen op aarde.
 De satellieten hadden een radar aan boord waarmee ze de aarde dag en nacht, zelfs door wolken heen, konden 'aftasten'. Ze leverden bijzonder waardevolle informatie op. Zo bestudeerden ze de wisselwerking tussen de atmosfeer en de oceanen, zagen ze het poolijs smelten en tropische regenwouden verdwijnen en betrapten ze olietankers op illegale lozingen. Ze maten ook de ozonlaag en het broeikaseffect. Bijzondere aandacht ging naar El Niño, waarbij variaties in de temperatuur en het niveau van het zeeoppervlak van de Stille Oceaan optreden en verschillende gebieden door extreme weersomstandigheden geteisterd worden. 
De ERS-kunstmanen bewezen ook hun nut bij natuurrampen als overstromingen, aardbevingen, bosbranden en vulkaanuitbarstingen. De meest uiteenlopende disciplines doen een beroep op de informatie die ERS 1 en 2 verzamelden. Naar schatting maken minstens 2000 onderzoekers en honderden onderzoeksteams uit de hele wereld er gebruik van. 
ERS 1 heeft drie keer langer waargenomen dan gepland was en ging in maart 2000 ter ziele. ERS 2 werkt nog steeds, ondanks technische problemen. 'Toen wij ERS 1 aan het eind van de jaren tachtig ontwierpen, had niemand enig idee van de toepassingen of wetenschappelijke doorbraken die deze nieuwe satellieten zouden teweegbrengen', luidt het bij ESA.
Het kon dus bijna niet anders of het succes van de ERS-kunstmanen moest een vervolg krijgen. Het werd zelfs een bijzonder ambitieus vervolg. De nieuwe Europese aardobservatiesatelliet Envisat is een reus: hij weegt 8200 kilo en volledig ontplooid is hij 25 meter hoog en 10 meter breed. De ontwikkeling van de satelliet, die meer dan tien jaar in beslag nam, gebeurde onder leiding van Astrium, het belangrijkste Europese ruimtevaartbedrijf en een joint venture van onder meer EADS en BAE Systems. Astrium ontwikkelde ook vijf van de tien instrumenten aan boord. 
Maar liefst 120 bedrijven en instellingen waren bij de ontwikkeling van Envisat betrokken. Ook Belgische bedrijven droegen hun steentje bij: Alcatel Bell Space, Amos, het Centre Spatial de Liège, Etca, Rhea, Spacebel en het Belgisch Instituut voor Ruimte-Aëronomie (BIRA). België neemt voor 4,5 procent aan Envisat deel, behoorlijk veel voor een klein land. Maar ons land is dan ook het belangrijkste van de kleinere ESA-lidstaten en heeft internationaal een goede reputatie op het vlak van aardobservatie hoog te houden. 
Het volledige prijskaartje van Envisat bedraagt 2,3 miljard euro. Daarvan dienden 1,5 miljard voor de ontwikkeling en de bouw van de satelliet, 500 miljoen voor de lancering, de verschillende installaties op de grond en de ontwikkeling van software en nog eens 300 miljoen om het gevaarte vijf jaar lang operationeel te houden. Maar bij ESA bekijken ze het ook anders: Envisat kost per burger van de verschillende ESA-lidstaten amper 7 euro per jaar.
In feite is Envisat een platform waarop tien instrumenten zijn aangebracht, waarvan vier verbeterde versies zijn van apparatuur van de ERS-satellieten. Tijdens zijn vijf jaar durende leven moet Envisat de ERS-gegevens verder aanvullen en verbeteren. Net als zijn voorgangers zal hij elke 100 minuten, 14 keer per dag, een baan om de aarde afleggen. Om de 35 dagen vliegt hij vanop een hoogte van 800 kilometer over eenzelfde gebied op de aarde, maar het grootste deel van zijn instrumenten kan om de drie dagen een globaal beeld van onze planeet leveren.
Envisat heeft veel werk voor de boeg. Uit de vroegere satellietgegevens blijkt immers dat heel wat verschijnselen op onze planeet veel complexer zijn dan tot dusver is aangenomen. Er is dus nood aan betere meetgegevens. 
Belangrijk is ook de continuïteit van de waarnemingsgegevens. Satellieten nemen de aarde nog maar enkele tientallen jaren waar. En dat is veel te kort om een goed beeld te krijgen van het klimaat en het weer op onze planeet. Om de aarde echt goed te begrijpen, is informatie op lange termijn nodig. Misschien zal de mens dan ooit veranderingen in het klimaat en het milieu kunnen voorspellen. Maar satellieten als Envisat hebben ook nut op korte termijn. In minder dan drie uur tijd kan hij bijvoorbeeld het nodige bewijs leveren van illegale lozingen op zee.
Het grootste en duurste boordinstrument is de  Advanced Synthetic Aperture Radar  (ASAR), een verbeterde versie van de radar op de ERS-satellieten. Die analyseert een door de aarde teruggekaatste 'echo' en kan zo de minste vervorming van het aardoppervlak detecteren. Dat is belangrijk in vulkanische gebieden of streken waar vaak aardbevingen voorkomen. En ASAR kan nog veel meer 'zien': de golven in de oceanen, ijsvorming op zee, de vochtigheid van de grond en de gevolgen van ontbossing. 
Andere instrumenten nemen de invloed van menselijke activiteit op kustgebieden onder de loep en meten tot op drietiende van een graad nauwkeurig de temperatuur van het zeeoppervlak, de hoogte van de golven en de windsnelheden. Ze bepalen de positie van de satelliet tot op enkele centimeters nauwkeurig, meten waterdamp in de atmosfeer, bekijken de ozonlaag, de samenstelling van de atmosfeer en de gevolgen van bosbranden, stofstormen, industriële vervuiling, vulkanische activiteit en de zon. 
Envisat zal enorm veel informatie naar de aarde sturen, naar schatting genoeg om de harde schijven van zowat een miljoen computers mee te vullen. Hij zal daarvoor niet alleen gebruik maken van grondstations, maar ook van de ESA-communicatiesatelliet Artemis die op 36.000 kilometer boven de evenaar hangt. Envisat moet bovendien kort op de bal kunnen spelen: ESA wil binnen drie uur na een waarneming gegevens naar wetenschappelijke en commerciële gebruikers kunnen doorsluizen. 
Op technologisch vlak was Envisat voor Europa een enorme uitdaging. Nooit eerder is hier een satelliet van dergelijke afmetingen gebouwd. Maar hoe indrukwekkend hij er ook uitziet, de tijd van monsterprogramma's lijkt voorbij te zijn. In het kader van haar programma  Living Planet  denkt ESA nu veeleer aan kleinere satellieten voor specifieke opdrachten.