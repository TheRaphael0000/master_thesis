Museveni’s bedrieglijke rust

Het lijdt geen twijfel dat Oeganda zich de laatste dertig jaar economisch sterk heeft ontwikkeld. Alleen is de visie van Arne Doornebal, die vindt dat dat aan president Yoweri Museveni te danken is (DS 27 januari) , enorm kortzichtig. Hij is selectief blind voor de bredere dynamieken in het land en de regio. De rust tijdens Museveni’s regeerperiode is zeker gebaseerd op de ontwikkeling van het land, maar evenzeer op een gemanipuleerd democratisch speelveld. Hoe hij zich vastklampt aan de macht, creëert een ronduit gevaarlijke en mogelijk explosieve situatie.

Stemmen uit angst

Net daarom is de discussie rond de beperking van het aantal regeertermijnen zo belangrijk. Die doet ertoe om een fundamentele reden: ze zendt een signaal uit dat machthebbers niet automatisch aan de macht blijven en dat een transitie met vreedzame middelen mogelijk is. In een regio waar machtswissels bijna uitsluitend met staatsgrepen gepaard gingen, is zoiets van levensbelang. Als zo’n garantie ontbreekt, heeft dat een dubbel nefast effect.
Enerzijds verliezen veel kiezers hun interesse voor de verkiezingen. In Oeganda hebben velen het gevoel dat gaan stemmen niet uitmaakt, omdat Museveni toch niet zal vertrekken. De opkomst is dan ook keer op keer gedaald.
Anderzijds stemmen nogal wat mensen op de regerende partij uit vrees voor geweld. Het Museveni-regime speelt daar handig op in. De president geeft op verscheidene manieren te kennen dat hij niet zonder slag of stoot zal gaan. De nationale politie heeft al expliciet te kennen gegeven dat het een overwinning van de oppositie niet zal tolereren. En het regime is in de aanloop naar de verkiezingen bezig met een grootschalige rekrutering van zogeheten crime preventers, die hoofdzakelijk een intimidatie-instrument zijn gericht aan de bredere bevolking en de oppositie. Museveni zelf looft ook de ‘huurlingen’ die spontaan ter verdediging van het regime komen.
In combinatie met een hardhandig optreden tegen de oppositie, zijn dit allemaal signalen dat verkiezingen er in se niet toe doen. Een beperkte regeertermijn zou dat kunnen verhelpen. Opinieonderzoek toont net aan dat 85 procent van de Oegandezen voorstander is van een vaste regeertermijn. Dat zoiets dus een ‘westers’ gegeven is klopt simpelweg niet.
Deze eenzijdig lange regeertermijn heeft geleid tot extreme personalisering van de macht in Oeganda, waarbij aanhangers van Museveni in belangrijke posities worden geplaatst en waarbij Museveni zelf – eerder dan de instituties – alle belangrijke beslissingen neemt. Wat Doornebal Museveni’s ‘sluwe list’ met de antihomowet noemt, is daar een voorbeeld van: het is dankzij Museveni’s interventie (uit vrees voor misgelopen investeringen) dat de wet sneller dan voorzien voor het gerechtshof kwam, en zijn druk heeft een belangrijke rol gespeeld bij de annulatie van de wet. Een dergelijke dynamiek ondergraaft wel de ontwikkeling van democratische instituties die nodig zijn voor vreedzame transities.

De protesten van 2011

Dit alles creëert een potentieel gevaarlijke situatie: er zijn spanningen binnen zijn partij en het leger over hoe Museveni zich vastklampt aan de macht, waardoor de traditionele machtsbasis van de president verzwakt. In 2011 waren er al grootschalige (straat)protesten geweest tegen het regime, die door intimidatie en politiegeweld – vooral tegen de oppositieleider – onderdrukt werden. De situatie in de regio heeft aangetoond dat zoiets niet succesvol kan blijven. Hoewel de protesten op plekken als Burkina Faso of Congo een wisselend effect hebben gehad, tonen ze aan hoe de combinatie van interne fragmentering en toenemende ontevredenheid regimes bijzonder kwetsbaar maakt. Een vaste en beperkte regeertermijn en een meer democratisch speelveld zouden eerder een zegen dan een vloek zijn voor de rust in het land.
