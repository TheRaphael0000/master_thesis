De metafoor van de quagga

In de jaren dertig van de vorige eeuw probeerde de Berlijnse zoodirecteur Lutz Heck iets heel bijzonders. Hij wilde de al honderden jaren uitgestorven oeros terug tot leven wekken. Zijn droom was om één van de meest woeste prooidieren van de Oud-Germaanse stammen weer in de Duitse bossen te krijgen. Hermann Göring – zelf een verwoed jager – was het idee erg genegen, en het was onder meer met Görings steun dat Heck ‘primitief’ aandoende runderen uit heel Europa liet aanrukken. Die kruiste Heck met elkaar tot het resultaat vaagweg leek op de oerossen zoals afgebeeld op grotschilderingen. Daarmee wekte hij de illusie te kunnen terugkeren naar een mythisch verleden. In de praktijk creëerde hij niet meer dan een wat agressieve variant van een koe.
Fast forward naar 2016. Wetenschappers in Zuid-Afrika zijn erin geslaagd ‘de uitgestorven quagga opnieuw tot leven te wekken’ (DS 27 januari) . De quagga – een zebra-achtige met een ongestreept en bruin achterste – stierf uit in de late 19de eeuw. Een team onder leiding van Reinhold Rau begon in de jaren 80 een experiment om het dier terug te brengen. Maar deed Rau – op basis van nieuwe wetenschappelijke kennis – meer dan Heck vijftig jaar eerder? Neen. Rau was zelfs rechtstreeks geïnspireerd door Heck. DNA-onderzoek wees uit dat de quagga wellicht slechts een variant was van de steppe­zebra. In de ogen van Rau maakte dit het mogelijk om het dier terug te kweken door zorgvuldig steppezebra’s te selecteren en te kruisen. En het leek te lukken. Hij kweekte een zebra met (beginnend) strepenverlies. Maar was dat dan ook écht een quagga? Als vage ondersoort van de steppezebra is het beest sowieso moeilijk te identificeren. In elk geval is het enige wat de nu gekweekte dieren (min of meer) gemeen hebben met hun 19de-eeuwse voorgangers hun strepenpatroon. Op andere uiterlijke kenmerken werd niet geselecteerd. Laat staan op – bijvoorbeeld – het kenmerkende gehinnik van de quagga, of andere gedragseigenschappen. En het biotoop waarin de quagga’s hun gedrag hadden ontwikkeld, is al helemaal verdwenen.
De wetenschappers willen ‘een menselijke stommiteit rechtzetten’. Net als Heck creëren ze zo de illusie dat we in de tijd kunnen reizen en een primitief verleden kunnen terugbrengen. Maar de 19de eeuw is voorgoed voorbij. En de quagga is tot nader orde zo dood als een dodo.
