Maak van leraar een beroep

De voorstellen van Jan Elen (DS 19 januari) om een carrière in het onderwijs aantrekkelijker te maken, getuigen van weinig voeling met de dagelijkse praktijk.
Ik geef vier alternatieven:
1. Schaf de vaste benoeming af. Wie meent dat de vaste benoeming leraars de vrijheid biedt om kritisch te zijn op oudercontacten en klassenraden, dwaalt, want niet de beste krachten in het onderwijs worden benoemd. Wel wie de meeste dienstjaren op de teller heeft én zich netjes aan de procedure houdt. De vaste benoeming genereert grijze muizen en ontneemt jonge, gedreven mensen de moed om leraar te blijven.
2. Hervorm – eindelijk – de lerarenopleiding. Kom los van het cijferfetisjisme dat ­leraars in spe teistert. Meten is vergeten. Niet elke ademteug hoeft in een lesvoorbereiding te staan. Als leraar die stagiairs begeleidt, krijg ik vaak de vraag: ‘Hoe wilt u dat ik lesgeef?’ Zoals je zelf gebekt bent, in godsnaam! Geef jonge leraars de kans een eigen stijl te ontwikkelen, met vallen en opstaan.
3. Geef scholen meer middelen. Dat kan bijvoorbeeld door rationeel te kijken naar het gigantische waterhoofd dat ‘de koepel’ genoemd wordt – van om het even welk onderwijsnet. Al te vaak komen uitgebluste directeurs in schimmige werkgroepen terecht waarvan de zin al lang niet meer ter discussie staat.
4. Het maatschappelijke prestige van ons beroep moet omhoog. Niet het loon of het aantal verlofdagen. Afgelopen week vroeg een leerling me waarom iemand als ik ‘maar’ voor een baan in het onderwijs gekozen heeft. Aan politici en media om te beklemtonen hoe cruciaal onderwijs is voor onze samenleving. Aan de leraars om elke dag opnieuw het beste van zichzelf te geven voor een jong en gretig publiek.
