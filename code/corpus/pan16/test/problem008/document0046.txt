De steile weg omhoog voor de psychiatrie

Psychische problemen zijn in ons land een realiteit die allang niet meer te negeren valt. Maar wordt die realiteit wel goed ingeschat? Krijgen alle mensen die nood hebben aan professionele psychische hulp wel een passende behandeling, op de juiste plaats en het juiste moment? Het verhaal van de vrouw die de zo nodige behandeling werd ontzegd wegens regulitis (‘Een psychiatrische afdeling is toch geen kazerne?’, DS 30 januari ), geeft niet onmiddellijk een positief antwoord op die laatste vraag. Zo’n opiniestuk laat de sector geestelijke gezondheidszorg niet onbewogen.
Guy Tegenbos vergeleek in een voorwoord van het boek Psychiatrie(Lannoo, 2014) de geestelijke gezondheidszorg met Assepoester: ze moet het moeilijke werk opknappen zonder dat ze ervoor beloond wordt. In een aantal gevallen wordt de psychiatrie zelfs vernederd. Dat is in de eerste plaats betreurenswaardig voor de patiënten zelf, maar ook voor de zorgverleners, omdat zij zich dagelijks op een gedreven manier inzetten, in vaak moeilijke en risicovolle situaties.
In het sprookje over Assepoester liep alles goed af. Ze vond de prins, trouwde met hem en leefde nog lang en gelukkig. De sector geestelijke gezondheidszorg is nog steeds op zoek naar die ware prins. Hoelang nog?

Aan de ministers

De geestelijke gezondheidszorg is nog nooit zo in beweging geweest als vandaag. Denk maar aan de vele projecten die moeten leiden tot meer vermaatschappelijking. We kunnen niet ontkennen dat de bevoegde ministers lovenswaardige inspanningen leveren voor een betere geestelijke gezondheidszorg. Minister van Justitie Koen Geens (CD&V) zet zich in voor de geïnterneerden. Ook minister van Volksgezondheid Maggie De Block (Open VLD) laat de geïnterneerden niet in de kou staan en heeft voor kinderen en jongeren een belangrijk hervormingsplan uitgewerkt. Vlaams minister van Welzijn Jo Vandeurzen (CD&V) lanceert projecten inzake preventie, vroegdetectie, arbeidszorg.
Vaak vormen de budgetten een belangrijke hinderpaal om nog meer te doen. Momenteel bedraagt het budget voor geestelijke gezondheidszorg amper 6 procent van het totale budget voor gezondheidszorg. Dat is helemaal niet in verhouding tot de grote noden die er zijn en wat geestelijke gezondheidsproblemen de samenleving kosten.
Terugbetaling van psychologen en psychotherapeuten kan nog niet, ook al levert psychotherapie op termijn meestal betere resultaten op dan alleen maar pillen – zo’n maatregel zou overigens de toegankelijkheid tot de geestelijke gezondheidszorg verbeteren. Voorts kampt de sector, zoals aangegeven, met regulitis. Een nieuw financieringssysteem is daarom dringend nodig. En dan vermelden we nog het hopeloos versnipperd beleid niet.

Aan de psychiaters

Welke inspanningen verwachten we van de sector zelf? Ons land telt nog te veel psychiatrische bedden in vergelijking met het buitenland. Nog meer bedden moeten worden omgezet in mobiele teams voor zorg in de thuissituatie. Meer ambulante werking, daar moeten we naartoe. Al moet die afbouw wel simultaan verlopen met de uitbouw van andere functies, zoals preventie en vroegdetectie of specifieke woonvormen voor psychiatrische patiënten.
Er moet ook veel meer samenwerking komen, zowel binnen de sector als tussen de sectoren. Specialisatie is zeker een positieve ontwikkeling, op voorwaarde dat de diensten goed met elkaar afstemmen. Geestelijke gezondheidszorg heeft tal van raakvlakken met onder meer onderwijs, wonen, werk, cultuur.
Bijzondere aandacht moet uitgaan naar een betere samenwerking binnen de regionale netwerken tussen de psychiatrische ziekenhuizen en de algemene ziekenhuizen, en ook met de eerste lijn. Huisartsen en de thuiszorg worden er meestal als eerste mee geconfronteerd als een patiënt met psychische problemen kampt. De verwachting leeft ook dat de sector meer evidencebased gaat werken en de effectiviteit van behandelingen kan aantonen. Voorts kan de sector heel veel leren uit de ervaringen van ex-patiënten.

Aan onszelf

Binnen de samenleving kampen de sector en de patiënten nog te veel met een imagoprobleem. Acties zoals ‘Te Gek’ brengen daar stilaan verandering in, maar afwijkend gedrag wordt over het algemeen maar niet getolereerd. Patiënten worden te vaak gediscrimineerd als ze een woning of een job zoeken. De herstelvisie, waarbij meer gefocust wordt op de mogelijkheden van een patiënt in plaats van zijn beperkingen, staat of valt met de houding van de samenleving. Iedereen is psychisch kwetsbaar. Leven met psychische littekens is veel wijzer dan doen alsof ze niet bestaan.
De psychiatrie heeft nog een hele weg te gaan. We blijven hoopvol uitkijken naar een geestelijke gezondheidszorg waar alle patiënten wel bij varen. Laten we een voorbeeld voor het buitenland worden.
