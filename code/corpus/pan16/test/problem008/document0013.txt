Ludwig Caluwé
Vorige week uitte de CD&V bij monde van Vlaams parlementslid Ludwig Caluwé kritiek op het taalbeleid van de regering. 'Paars-groen verdedigt het Nederlands niet en laat ook de talenkennis erop achteruitgaan', zegt Caluwé.
'Taal heeft in de ontplooiing van Vlaanderen een belangrijke rol gespeeld. Onze talenkennis heeft economische investeringen aangetrokken. De historische verdediging van het Nederlands is de basis voor onze politieke zelfstandigheid.
Een aantal evoluties - mondialisering, internationalisering van het onderwijs, verdergaande Europese integratie, de informatietechnologie enzovoort - maken die talenkennis des te belangrijker en hebben ook gevolgen voor de positie en het gebruik van het Nederlands.
De paars-groene regeringen hebben voor beide problemen geen aandacht, integendeel. Het huidige onderwijsbeleid spitst zich toe op de nettenproblematiek, niet op de kwaliteit van het onderwijs, zeker niet op de bevordering van de talenkennis. Zo vermindert vanaf het schooljaar 2002-2003 het aantal lesuren Frans, Engels, Duits en Nederlands in het Algemeen Secundair Onderwijs.
Anderzijds stellen we vast dat de huidige regeringen ook stelselmatig het wettelijk statuut van het Nederlands afzwakken. Zo maakt het voorontwerp van decreet op het hoger onderwijs het mogelijk om een universitaire opleiding volledig in het Engels te laten verlopen. Het is een misvatting te denken dat hierdoor de talenkennis bevorderd wordt.
Verder wordt tegen de schending van de omzendbrieven Peeters-Martens wel stoere taal gebruikt, maar uiteindelijk niets gedaan. Er is geen actieplan voor de rand rond Brussel. Dankzij Lambermont kunnen in Brussel Franstaligen zich tot  Flamand de service  laten dopen om schepenambten die voor echte Nederlandstaligen bestemd waren, te kunnen innemen. Door Copernicus gaan topambtenaren meer verdienen, maar de mate waarin ze de andere landstaal moeten kennen, wordt verminderd. Hetzelfde geldt voor de Franstalige rechters in Brussel. 
Ook Europees zien we die evolutie. Voor het nieuw opgerichte Europees Bureau voor Tekeningen en Modellen is het Nederlands geen werktaal. De Belgische regering heeft dit goedgekeurd. De Vlaamse heeft er zich niet tegen verzet. Als klap op de vuurpijl werd nota bene door het Belgisch voorzitterschap aan de vooravond van de top van Laken voor het aankomend Gemeenschapsoctrooi dezelfde taalregeling voorgesteld.' 
Gilbert Van Baelen
'De reactie van CD&V is wat overdreven, maar er moet wel een blijvende aandacht voor de plaats en de rol van het Nederlands in de maatschappij zijn.' Dat zegt Gilbert Van Baelen, VLD-parlementslid.
'Ik hecht veel belang aan het Nederlands als moedertaal in het Nederlandse taalgebied. Een taal goed beheersen ligt aan de basis van menselijke zelfontplooiing en emancipatie in de samenleving. 
Op het vlak van onderwijs is het in Vlaanderen met het Nederlands niet zo slecht gesteld als men beweert. In het basis- en secundair onderwijs bereiken we de eindtermen zonder problemen. In het hoger onderwijs wordt er bij de overschakeling naar de nieuwe structuur met bachelor en master over gewaakt dat het Nederlands als onderwijstaal niet verdrongen wordt door het Engels. Ook op het vlak van taalgebruik is er evenwel een internationalisering aan de gang die niet over het hoofd gezien kan worden. 
Het is wel verontrustend dat niet iedereen in Vlaanderen het Nederlands goed beheerst. De regering heeft heel wat inspanningen geleverd om het Nederlands een tweede kans te geven, vooral op het gebied van onderwijs en cultuur. Denk maar aan het volwassenenonderwijs en het Nederlands voor anderstaligen. Toch gaat het hier veeleer om versnipperde lokale initiatieven die niet op elkaar afgestemd zijn. Hier kan zeker nog meer gebeuren.
Buiten Vlaanderen gaat er ook steeds meer aandacht naar het Nederlands. Dankzij het onderwijshervormingsbeleid in Brussel zit het Nederlandstalige onderwijs in de lift. De huidige en toekomstige generaties Franstaligen beginnen kennis van Nederlands als een troef te beschouwen. Geleidelijk aan zal het Nederlands ook in Brussel meer in het maatschappelijk leven aan bod komen. 
Op Europees niveau moeten Vlaanderen en Nederland er samen voor ijveren dat het Nederlands als officiële taal beschouwd wordt. Als bepaalde bureaus opteren voor twee of drie werktalen, dan gaat de voorkeur vanzelfsprekend naar de meest gesproken talen. Zolang er vooropgesteld wordt dat elke burger van de Europese Unie in zijn eigen taal een vraag of verzoek kan richten én in zijn taal antwoord krijgt, mag de werktaal van een bureau een andere taal dan het Nederlands zijn. De aandacht voor kleinere talen verzwakt hiermee niet. Onder zware druk van het Europese voorzitterschap van Verhofstadt is het Nederlands trouwens behouden in het Patentenbureau.'