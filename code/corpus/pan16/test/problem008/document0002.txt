Frankrijk
Parijs, 18 januari. Aan de vredesgesprekken die de gevolgen van de Eerste Wereldoorlog moesten regelen, namen honderden staatslieden en diplomaten uit 32 staten deel. De onderhandelingen werden over vijf locaties in en rond Parijs verspreid. In Versailles hadden de belangrijkste plaats. De Amerikaanse president, Woodrow Wilson, vestigde zijn regeringszetel zelfs voor zes maanden in Parijs.
In Versailles zaten 27 landen samen, waaronder tien Europese. De overwonnen landen - Duitsland, Oostenrijk-Hongarije, Bulgarije en Turkije - waren uitgesloten. De Europese staten weigerden ook te onderhandelen met Rusland, 'het land der tsarenmoordenaars'. De leiders van Frankrijk, het Verenigd Koninkrijk, Italië en de Verenigde Staten beslisten. De Grote Vier kregen assistentie van een vijftigtal commissies die de 440 artikelen van het Verdrag te midden van ruzies aan elkaar puzzelden.
Wilson wilde vrijhandel, vrijheid van scheepvaart en internationale veiligheid via de op te richten Volkenbond. Zijn stokpaardje, zelfbeschikkingsrecht der volkeren, botste op het eigenbelang van de Europese landen. De Italiaanse premier Vittorio Orlando stapte op 15 februari op, omdat de Amerikanen zich verzetten tegen de beloofde gebiedsuitbreiding bij de Adriatische Zee. De Britse premier, David Lloyd George, wilde verhinderen dat Frankrijk het vasteland zou domineren.
De hardste onderhandelaar was de Franse premier Georges Clemenceau.  Le boche paiera , de Mof zal betalen, was voor hem de enige oplossing. Ontwapening, verlies van grondgebied en kolonies en zware herstelbetalingen moesten Duitsland onschadelijk maken. Zo kreeg België Moresnet, de 'Oostkantons' en de Duitse kolonies Ruanda en Burundi toegewezen.
Het Vredesverdrag werd op 6 mei 1919 ondertekend, maar niemand was tevreden. De Verenigde Staten weigerden zelfs de Volkenbond te steunen. Door het hertekenen van de kaart, werd Midden-Europa een lappendeken van zwakke landen.
De econoom John Maynard Keynes waarschuwde voor de economische en financiële vernietiging van Duitsland. Enkel welvaart kon vrede brengen. Maar hij kreeg geen gehoor.