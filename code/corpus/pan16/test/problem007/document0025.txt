De zang van vogels wordt gestuurd door het mannelijk geslachtshormoon testosteron. Deze evidentie lijkt echter moeilijk te verzoenen met het feit dat vogels als spreeuwen ook uitgebreid kunnen zingen buiten het broedseizoen, wanneer de voortplanting die aan geslachtshormonen gekoppeld is niet langer een rol speelt. In de lente zingen spreeuwen onder meer om vrouwtjes naar hun territorium te lokken. Daarbuiten gaat het in essentie om de aanwezigheid van hun territorium te benadrukken.
Buiten de lente blijken zingende spreeuwen inderdaad geen uitgesproken hoge testosteronconcentraties in hun bloedserum te hebben. Maar dat wil natuurlijk niet zeggen dat het hormoon niet actief is. Het zou via een afgeleid product op selectieve plaatsen in de hersenen (de zogenaamde zangcentra) kunnen ingrijpen.
Marcel Eens van het Departement Biologie aan de Universiteit Antwerpen onderzocht deze optie met een aantal collega's. Ze rapporteerden hun bevindingen in de  Journal of Neuroendocrinology. 
Het onderzoek steunde op het volgen van vier enzymen die in de hersenen testosteron bewerken. Bleek dat in de winter in het hersendeel telencephalon effectief verhoogde testosteronactiviteit kon worden geregistreerd.
Het is dus niet uitsluitend de concentratie van testosteron in het bloed, maar ook de activiteit van diverse enzymen in de hersenen die de invloed van dit hormoon op de vogelzang bepaalt. Zelfs een zingende spreeuw is een complex wezen.