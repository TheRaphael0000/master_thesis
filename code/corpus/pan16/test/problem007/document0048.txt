Niet weinig Nederlanders hebben de afgelopen weken wellicht hun kranten met een diepe zucht opzijgeschoven. Geen aanhangers van Pim Fortuyn of Hans Janmaat, wel mensen die bij vorige verkiezingen misschien al eens op een van de meer dan 150 lokale partijtjes hebben gestemd die zichzelf 'Leefbaar' noemden lang voor er sprake was van Leefbaar Nederland. Ze hebben de komst van die zelfverklaarde koepelpartij trouwens met niet minder argwaan gevolgd dan de klassieke partijen. 
De samenleving is boven de Moerdijk niet meer of minder veranderd dan eronder. Ze is grilliger, minder eenduidig, en ook boeiender geworden. De Nederlander, zoals de Vlaming, is zowel wijzer als eigenwijzer geworden. Mondiger, welja, en af en toe gewoon met een stuitend grote mond. Apolitiek, en soms vlakaf anti-politiek. Maar in beide gevallen eigenlijk politieker dan ooit. Het zijn veelal burgers die wel degelijk verder kijken dan de eigen stoep of straat, maar je moet ze niet voor de gek houden. 
Het lokale Leefbaar-fenomeen is een vertaling van die maatschappelijke energie. Zoals in Vlaanderen tal van wijkcomités dat zijn. Het Leefbaar-fenomeen is er niet gekomen omdat het beleid er te goed en de burger verwend is. Niet omdat paars te 'saai' is geworden, of de Nederlanders te rechts. Ook niet omdat de politiek te ingewikkeld is geworden en 'de mensen het niet meer verstaan'. Het is veeleer omgekeerd: de samenleving is ingewikkelder geworden, en de politiek en de politieke waarnemers vatten het niet meer. Vandaar al die simplistische analyses van 'het fenomeen'. 
De fixatie op Pim Fortuyn, niet anders dan die op het Blok bij ons, laat het wezenlijke verhaal onbelicht. En dat is er één van een zeer geschakeerde samenleving, en van partijen die niet met het verlies aan representativiteit overweg kunnen. Ze panikeren, in plaats van hun antennes creatief te herijken. Ironisch dat het vaak diezelfde critici zijn die steen en been klagen over de teloorgang van het sociaal weefsel. Het Leefbaar-fenomeen, net zoals die talloze comités in Vlaanderen, bewijst juist dat de civiele samenleving verre van dood is. Alleen moet je dat willen zien. En moet je de blik niet altijd weer laten fixeren door de 'zwarte' kantjes die er in die maatschappelijke hutsepot  ook  zijn. 
Want wat is het gevolg van die gezichtsvernauwing? Dat mensen blijven zitten. Weer een beetje zuurder wellicht, waardoor de profetie van al die welmenende opiniemakers stilletjes aan bewaarheid wordt. Het gevolg is bovenal dat etterbakken zoals Fortuyn erin slagen om inderdaad de toon te zetten, alle fora te halen. Het gevolg is dat ze vrij spel krijgen om alles wat ook maar neigt naar politiek kritisch civiel engagement te recupereren. Nog voor Vlaanderen ook maar iets heeft mogen vernemen over de ware, democratische wortels van wat in Nederland Leefbaar is gaan heten, mag Filip Dewinter al weer komen zeggen dat hij wel iets ziet in een Leefbaar Antwerpen. Dat stond in de krant op de dag dat nog maar eens een betoging voor verdraagzaamheid door Brussel trok.