Meyrem en John, een prachtig paar

Nu de partijvoorzitters al volop bezig zijn met de verkiezingen die pas over twee, drie jaar worden gehouden, mag een partijloze kiesgerechtigde burger zich ook aan een denkoefening wagen.
Voor de linkse oppositie moet de eerste zorg zijn om een regeerperiode zonder socialisten te laten volgen door een periode zonder liberalen. Onder liberalen vallen alle partijen die vandaag de dienst uit maken: Open VLD, de N-VA en de rechtervleugel van CD&V. Een uitgesproken rechts beleid dient afgelost te worden door een uitgesproken links beleid. Dat is een mooie democratische praktijk.
Zo’n linkse regering, federaal en regionaal, zou het marktdenken van het huidige beleid bij het afval moeten deponeren. Het moet een regering zijn die de burger niet beschouwt als consument en de media niet als ‘merken’. Een regering die met de overheidsbedrijven terugkeert naar de basics. Die van de post niet verwacht dat ze een goed figuur slaat op de beurs, wel dat ze een goede service verleent – wat ze nu, ondanks de ‘geniale’ Johnny Thijs, helemaal niet doet. Een regering die ook voor de spoorwegen weer uitgaat van de dienstverlening en ze niet langer beschouwt als een instituut voor de benoeming van partijpolitieke creaturen.
Kortom, een regering die het oude begrip nutsbedrijf van onder de mottenballen haalt. Een regering die kiest voor de kracht van verandering, maar verandering in de zin van verbetering.

Tweestromenland

Zulke linkse kabinetten kunnen er niet komen als de linkse partijen niet eerst de verkiezingen winnen. Dat is onmogelijk als ze in gespreide slagorde optreden. De SP.A noch Groen zijn afzonderlijk in staat 30 procent van de stemmen te behalen. Maar als ze gezamenlijk optrekken, ligt die 30 procent wel binnen handbereik.
Vlaanderen zou dan veranderen in een tweestromenland: een rechts blok rond de N-VA en een rood-groen blok. De andere partijen worden gereduceerd tot marginale dwergen die toekijken vanop de zijlijn. Het zou een zegen zijn voor de democratie: de kiezer heeft eindelijk wat te kiezen, niet tussen populaire mediafiguren maar tussen programma’s.
De te volgen tactiek is duidelijk. Om in 2019 te winnen, moet eerst het Antwerpse stadhuis het jaar voordien veroverd worden bij de gemeenteraadsverkiezingen. Als het rood-groene front, uitgebreid met de PVDA, erin slaagt om Bart De Wever (N-VA) te verjagen uit ’t Schoon Verdiep, is de basis gelegd om de N-VA ook regionaal en federaal naar de oppositie te verwijzen.
Het is dan ook verbijsterend vast te stellen dat vooral bij Groen de wil schijnt te ontbreken om zo’n front te vormen. In de nieuwjaarstoespraken kwam het thema niet eens ter sprake, terwijl wel opnieuw bleek hoe verwaarloosbaar de inhoudelijke verschillen tussen de partijen wel zijn. De plotselinge liefde van Groen voor de kmo’s kan best door de socialisten worden gedeeld. Waarom komt dat front er dan niet? Door de illusie dat op eigen kracht gewonnen kan worden? Stel dat Groen er 5 procent bijdoet, wat zeer veel zou zijn, en de SP.A twee procent, waar staan we dan? Misschien vrezen ze dat de kartelpartner met de postjes gaat lopen. Zal dan zelfs bij zich links noemende mensen het algemeen belang nooit wijken voor persoonlijke ambities en moeten we daarom nog eens vijf jaar sociale afbraak voor lief nemen? Meyrem en John, jullie zouden zo’n prachtig paar kunnen vormen, waar wachten jullie op?
