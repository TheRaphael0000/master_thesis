Het groene gevoelsnationalisme

Als je in het buitenland, zeker op andere continenten, weleens lezingen geeft over taal- en vertaalbeleid, stop je beter een kaart van Europa en België tussen je slides. De afgelopen weken deed ik dat in China en Hongkong. Collega’s en studenten kijken aandachtig naar die kaarten, en vragen vrijwel altijd: waarom werkt in jullie moeilijke land het noorden niet gewoon samen met Nederland en het zuiden met Frankrijk? De eenvoud van die vraag is altijd confronterend. Vooral als je alleen een complex antwoord kunt geven, verwijzend naar de geschiedenis en het onoplosbare Brusselse kluwen. In deze tijden heeft het beeld van failed Belgium en Brussel ook China bereikt.
Tegelijkertijd is de eenvoud van die vraag ook verfrissend. Ze overstijgt immers de enge dichotomie Belgisch-Vlaams, die ook Marc Reynebeau terecht bekritiseerde (DS 28 januari) . Uiteraard is onze identiteit gelaagd. Welke laag domineert, hangt van de omstandigheden af. In Frankrijk ben ik vooral Belg, in Wallonië eerder Vlaming, in Brussel Nederlandstalige, in Gent Antwerpenaar, in Griekenland noorderling, in China Europeaan.

Slingerpolitiek

Daarom, en ondanks mijn groene milieusympathie, ontgoochelde de bijdrage van Kristof Calvo (DS 27 januari) mij zozeer. Hij reduceert de discussie opnieuw tot de zwart-witte Belgisch-Vlaamse tweedeling. Zonder enig Europees perspectief, zonder enig historisch perspectief. En hij volgt daarbij hetzelfde denkstramien dat hij bij nationalisten bekritiseert. Vlaamsvoelenden verwijt hij ‘sentimenten’, en vervolgens roept hij Belgisch-voelenden op om ‘de straat op te komen’ (een beetje op zijn TAK’s?) en om een andere ‘grondstroom’ te voelen. Is dat groen gevoelsnationalisme van de jonge beeldenstormer die makkelijk wil scoren bij gelijkgezinden, eerder dan de verantwoordelijke en genuanceerde politicus die (vermoed ik) ook in hem schuilgaat? De buikgevoel-aanpak van Calvo verhardt de tegenstellingen en bestendigt de slingerpolitiek. De ene keer wat meer de ene kant uit, dan weer de andere.
Ook zonder enige affiniteit met welk nationalisme ook, kun je objectief vaststellen dat België is wat het is: het product van separatisme in 1830, dat vervolgens zelf het Vlaams-nationalisme heeft voortgebracht. Met zo’n verleden is het als instrument totaal ongeschikt en ongeloofwaardig om nationalisme en separatisme te bestrijden. Die historische essentie verander je niet met een surrealistische draai. En daarmee worden we in het buitenland dus telkens geconfronteerd.
Reynebeau schrijft ook over het top-downkarakter van het Vlaams-nationalisme. Ook dat klopt, maar het geldt uiteraard in nog veel sterkere mate voor het belgicisme: de afscheiding gebeurde op instigatie van een Franstalige Brusselse hogere klasse, er was de actieve constructie van een Belgische identiteit, en zo zijn er nog talloze voorbeelden. Calvo voegt een stevige scheut aan die Belgische top-downtraditie toe: via de minister proberen om Frans een belangrijkere plaats op de VRT te geven, intra-Belgische onderwijs- en mediasamenwerking forceren. Tja, bottom-up kun je dat bezwaarlijk noemen.

Conflictpotentieel

Het zou mooi geweest zijn in de 20ste eeuw, maar toen is dat model jammerlijk mislukt. Vandaag de dag getuigt het motto ‘maak Frans weer belangrijker in Vlaanderen’ van een Belgische (excusez le mot)tunnelvisie. Calvo kijkt maar naar één buur, die aan de zuidkant, en vergeet alle andere. Terwijl België én Vlaanderen steeds verder wegzakken in de rankings voor kennis van het Engels (de enige echte wereldtaal) en het Duits (de veruit grootste EU-taal), omdat het Vlaamse taalonderwijs nog op een ouderwetse Belgische leest geschoeid is. De Belgische grenzen knellen veel meer dan de intra-Belgische. Samenwerking is geweldig, maar dan wel in alle richtingen: Zuid-West-Vlaanderen met Noord-Frankrijk, Limburg met het andere Limburg en Noordrijn-Westfalen. En om onze Chinese vrienden ter wille te zijn: Vlaanderen sowieso met Nederland. Het zou pas een boeiende volksraadpleging zijn als er genuanceerde mogelijkheden werden aangeboden: niet enkel de Vlaamse of Belgische zwart-witoptie, maar ook gerichte samenwerking met Nederland of in Benelux-verband.
Tot slot een suggestie: België is geregionaliseerd omdat het als unitaire constructie een bijzonder groot conflictpotentieel in zich droeg. Elke staatshervorming heeft dat potentieel gereduceerd, dat was pure Realpolitik. Jonge idealistische politici zijn dat conflictpotentieel soms vergeten. Misschien is er op dat vlak behoefte aan historische onderzoeksjournalistiek: op welke vlakken zijn er nu meer of minder conflicten dan voor de regionalisering? Een toets aan de realiteit, zou dat geen edelere opdracht zijn dan een oproep om de straat op te gaan?
