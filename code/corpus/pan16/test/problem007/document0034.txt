De belangstelling voor hedendaagse Nederlandstalige theaterteksten is de laatste jaren sterk toegenomen, ook bij de grote theaterhuizen. Maar voor de jonge, onafhankelijke auteurs kan er nog veel verbeteren.
In zijn essay  Het soortelijk gewicht van Sneeuwwitje  schreef theaterauteur Paul Pourveur in 1995: 'Hedendaags toneel, zelfs onaf, kwetsbaar, zegt mij nog steeds veel meer over onze Sarajevo-wereld dan het verzamelde werk van Shakespeare.' Pourveur bevestigt hiermee het gevoel van veel hedendaagse theatermakers. Ze willen hun voorstellingen op stevige benen in de realiteit van dit moment plaatsen en ze zelfs in de context van het stedelijke weefsel, waarin het theater zich bevindt, inpassen.
 Het wordt in de nabije toekomst bijvoorbeeld een duidelijke prioriteit van de KVS/De Bottelarij. Dramaturg Ivo Kuyl: 'We willen de obligate idee dat klassiek repertoire onmisbaar is op onze affiche ter discussie stellen door er een dimensie aan toe te voegen. De KVS/De Bottelarij bevindt zich in een multiculturele stad die het kloppende hart van België vormt. Daarom willen we ons bezighouden met een fenomeen als stedelijkheid en vragen stellen bij actuele thema's. Het is logisch dat we daarbij op zoek gaan naar hedendaagse teksten. Maar het hoeven geen schrijfopdrachten te zijn. We kunnen net zo goed een theaterauteur betrekken bij wat we 'collectief onderzoek' rond een thema noemen. Dan recycleren en combineren we tekstmateriaal.'
 De belangstelling voor hedendaagse Nederlandstalige theaterteksten is de laatste jaren sterk toegenomen, ook bij de 'grote' theaterhuizen. Jan Decorte, Tom Lanoye en Peter Verhelst zijn vaste waarden bij Het Toneelhuis, het Publiekstheater pakte dit seizoen  Montagnes Russes  van Filip Vanluchene opnieuw aan, bracht  Firenzee,  een tekst over asielzoekers van Michael De Cock, laat deze maand nog acteur Mathias Sercu als auteur debuteren met  Rust  en brengt de coproductie met De Bottelarij van  Diep in de aarde, dieper in uw gat  van Jeroen Olyslaegers.
 Aan interessante hedendaagse auteurs is er al sinds de jaren tachtig geen gebrek, maar tot nu toe moest je ze vooral bij kleinere groepen gaan zoeken:  De Korre  bracht succesvoorstellingen van Eriek Verpale en Filip Vanluchene,  De Tijd  hielp Vanluchene groot maken en engageerde Paul Pourveur. Het Kaaitheater steunde Josse De Pauw. Sommigen, die zich niet louter als auteur beschouwen, bouwden intussen een stevige structuur om zich heen: Josse De Pauw staat nu aan het roer van Het Net (vroeger De Korre), Arne Sierens, die zijn weg vond via allianties met Johan Dehollander en Alain Platel binnen het Nieuwpoorttheater en Victoria, vormt nu de artistieke kern van DAS-theater, Ceremonia van Eric De Volder kreeg eindelijk meer middelen.
 Ook de jongste generatie auteurs wil niet zomaar een tekst uit handen geven: Bart Meuleman maakt deel uit van het kleine collectief De Zweep en schreef al voor Theater Antigone. Hij vindt dat een tekst in functie staat van de opvoering en dus sterk verbonden is met de mensen die hem brengen. Bij De Zweep komt de tekst trouwens in overleg tot stand. Meuleman is dan de spreekbuis die de tekst optekent. Ook de jonge filosoof Pieter de Buysser heeft een eigen structuur opgericht om zijn teksten volgens zijn normen te kunnen creëren. Lampe brengt momenteel zijn  Lotus drive .
Waait er dan een gunstige wind door het Vlaamse theaterlandschap, die de theaterauteurs een duw in de rug geeft? Jawel, maar er moeten toch enkele kanttekeningen bij geplaatst worden.
Eerst het goede nieuws.  Mamma Medea  van Tom Lanoye komt volgende maand in aanmerking voor De Gouden Uil Literatuurprijs. Het bewijst dat theaterteksten niet langer als een marginaal genre beschouwd worden. Lanoye liet met  Ten Oorlog  al zien dat hij klassiek materiaal volkomen naar zijn hand kan zetten en in een hedendaagse context kan inbedden, zonder twee tijden en culturen op een kunstmatige manier met elkaar te verbinden. Peter Verhelst maakt even groot taalvuurwerk van teksten die aan oeroude thema's raken. Hij werkte samen met Luk Perceval zeven jaar aan  Aars! , gebaseerd op de Oresteia van Aischylos en kreeg er in september terecht de Toneelschrijfprijs voor. Men begint buiten de landsgrenzen naar hun teksten te lonken, zeker in Duitsland.
 Hopelijk volgen er andere auteurs in hun kielzog, want de Vlaamse dramaturgie, die graag morrelt aan de klassieke wetten van het theater, filosofisch durft te zijn, een versplinterd ik laat zien in teksten die ofwel op de biografie van de kleine man (Eriek Verpale en Arne Sierens) of op de taal (Peter Verhelst en Stefan Hertmans) focussen, vindt zeker aansluiting bij hedendaags theater uit het Engelse en Duitse taalgebied. 
Theaterauteurs worden niet langer als vreemdsoortige wezens beschouwd, die voor de eerste repetitie even dag mogen komen zeggen. Maar het is niet allemaal koek en ei. Uit een boeiend, recent rapport van het Vlaams Theater Instituut (VTI), waarvoor Bart Van Den Eynde en Caroline Van Peteghem met heel wat theaterauteurs gingen praten, stijgt geen eenstemmig blijmoedige koorzang op. De meesten vinden dat de status van theaterauteur nogal wankel is en dat alle aandacht naar de makers van de voorstelling gaat. In het rapport vertelt Willy Thomas van Dito'Dito: 'De positie van de auteur is de laatste jaren - kijk naar de affiches - serieus in de verdrukking gekomen. Een mooi voorbeeld: toen we ' ja ja, maar nee nee'  (van Dito'Dito en transquinquennal, dat in 1999 geselecteerd werd voor het Theaterfestival, nvdr.) in het Kaaitheater speelden, stonden op de affiche alleen de titel en de uitvoerders vermeld. De auteur stond er zelfs niet meer bij. Rudi Bekaert heeft er dan  Jef Pannenkoek  onder geschreven.'
 Van theater schrijven word je dus niet beroemd, tenzij je Lanoye of Verhelst heet. En rijk ook al niet, behalve misschien wanneer een tekst via heropvoeringen een eigen leven gaat leiden. Wie een tekst schrijft in opdracht van een gezelschap, kan daarvoor een creatiepremie krijgen, die maximaal 6197,34 euro bedraagt. Uit de gesprekken die het VTI met de auteurs voerde, blijkt dat dit vaak de enige vergoeding voor alle schrijfarbeid is. Een producent komt hoogst zelden nog met extra geld over de brug. Bovendien wordt de creatiepremie in schijven uitbetaald. Het laatste deel van de totale som wordt op de rekening van de auteur gestort nadat het stuk in première is gegaan. Als een theatergroep het dus om een of andere reden niet meer ziet zitten met die tekst, wordt alleen de auteur daar armer van, want de regisseur en de acteur worden wel betaald. Een scheve situatie, stellen Bart Van Den Eynde en Caroline Van Peteghem terecht in hun VTI-rapport.
 Daaruit blijkt ook dat het niet evident is om subsidie te krijgen voor een tekst die op eigen initiatief tot stand komt. Theaterauteurs kunnen een werkschema indienen met plannen voor theaterteksten en daar een stimuleringsbeurs (voor een eerste stuk) of een werkbeurs voor ontvangen. Maar het is logisch dat de commissieleden die de beurzen uitdelen het feit of een tekst al dan niet door een bekend gezelschap opgevoerd wordt, als kwaliteitsmeter zien.
 Nog een punt dat het VTI-rapport terecht aanklaagt: bij het Fonds voor de Letteren, waar men moet aankloppen voor subsidie om een tekst te kunnen publiceren, worden proza, poëzie en theater op één hoop gegooid. Geen enkele uitgever staat te springen om theater uit te geven. Daarom is een specifiek uitgavenbeleid nodig. De portefeuille van de vertaling van interessante theaterteksten wordt momenteel gedeeld door het Vlaams Theater Instituut, het Fonds voor de Letteren en de Administratie Cultuur. Een typisch Belgische situatie, die tot onduidelijkheid leidt.
De structurele subsidiëring van gezelschappen, zo blijkt uit het VTI-rapport, schept ook al geen klimaat waarin nieuwe teksten goed kunnen gedijen. Het is moeilijker om het theaterpubliek nieuwsgierig te maken naar een onbekende auteur dan naar een stuk van Shakespeare of Molière. En de kans op een mislukking is ook groter. Al die pijnpunten zorgen er ongetwijfeld voor dat er naast successtory's voor auteurs als Lanoye, Verhelst of Vanluchene, ook schrijnende verhalen bestaan van auteurs die niet of nauwelijks aan de bak komen.
 Bruno Mistiaen, in de theaterwereld nochtans een  geheimtip , is zo iemand. 'Ik heb nog altijd geen verwante zielen in het theater gevonden', zegt Mistiaen. 'Vandaar dat ik me sterk geïsoleerd voel. Het zou mogelijk moeten zijn om theaterteksten te schrijven op onafhankelijke basis en die bij de uitvoerders te brengen, zonder dat je het gevoel krijgt dat je ermee moet leuren. Zo'n tussenpersoon of instantie die teksten selecteert en duidt voor de theatermakers, is er momenteel niet. De auteur van de tekst is benadeeld ten opzichte van de producent en die afhankelijke positie maakt hem ondergeschikt.'
Mistiaen heeft in principe niets tegen het systeem van schrijfopdrachten, maar het zorgt er wel voor dat hij, die op vrije basis theaterteksten schrijft met auteurs die een opdracht gekregen hebben, moet concurreren. 'Bovendien bestaat het gevaar dat schrijfopdrachten je tot toegevingen dwingen, omdat je bijvoorbeeld een thema opgelegd krijgt. In elk geval maken de theaterregisseurs altijd gebruik van jouw gedachtegoed om de voorstelling te maken die zij in hun hoofd hebben. Ik wil geen secretaris van de opvoerders zijn. In het begin van de jaren tachtig wou men de tirannie van de tekst doorbreken, maar nu zit alle macht bij de makers. Er bestaat geen traditie meer om na te denken over teksten. Toch zijn theaterteksten belangrijk: als ze gespeeld worden, sta je bij wijze van spreken veel meer in het ware leven dan als proza-auteur, omdat je via je teksten de confrontatie met anderen rechtstreeks moet aangaan. Als je tot uitvoerder gereduceerd wordt, verliest het theater zijn maatschappelijke functie.'
'In Nederland' aldus Mistiaen, 'biedt het Schrijverspodium wel een mogelijkheid om met een publiek dat zowel uit dramaturgen als uit acteurs, regisseurs en technici bestaat, over teksten te discussiëren. Je tekst wordt niet alleen gelezen, maar je gaat ook rechtstreeks de confrontatie aan. Ook de publicatie van teksten is belangrijk, want via die weg kunnen ze ook hun weg naar de makers vinden. Zo heeft Nova Zembla waarschijnlijk mijn  Onze Lieve Vrouw van Pijn  ontdekt.'
De verzuchtingen van auteurs als Mistiaen zijn niet tevergeefs. Kurt Melens en Ivo Kuyl, dramaturgen van respectievelijk  Het Toneelhuis  en  KVS/De Bottelarij,  proberen sinds enige tijd een Schrijverspodium Vlaanderen te creëren. Op het recentste Theaterfestival organiseerden ze een Stukkenmarkt, bij wijze van spreken een verkoopbeurs voor nieuwe Nederlandstalige theaterteksten. 'Naar Nederlands model willen we allerlei initiatieven ontwikkelen om auteurs uit te nodigen om ons nog niet gespeelde teksten te bezorgen', verduidelijkt Melens. 'We willen ze niet alleen doorgeven aan mensen uit de praktijk, maar er ook lezingen van organiseren en er commentaar op laten geven. We willen een intermediaire rol vervullen tussen de theaterauteur en het professionele veld. Dat er daardoor wel eens teksten bij Het Toneelhuis of de KVS/De Bottelarij zouden kunnen terechtkomen, is onvermijdelijk, door onze positie. Maar we zien het in elk geval ruimer.'
'Het is ook niet zo evident om in Vlaanderen met nieuwe Nederlandstalige teksten te werken: er zijn hier al weinig dramaturgen aan de slag en ze hebben allemaal werk zat. Het is ideaal wanneer je met een auteur tot een intense samenwerking kan komen en teksten van hem in de groep van acteurs kan gooien, maar dat kost veel energie. Het schrijversbedrijf is ook een heel ander iets dan het theaterbedrijf.'
 Binnen Het Toneelhuis probeert Kurt Melens de daad bij het woord te voegen: van 25 februari tot 2 maart zijn in Studio Tokio, het tweede plateau van Het Toneelhuis, verschillende theaterauteurs te gast in  De Zesdaagse.  Paul Mennes, Jeroen Olyslaegers, Stefan Perceval en Peter Verhelst worden geconfronteerd met grootheden als Gerardjan Rijnders en de Duitse belofte Marius Von Mayenburg. Er zijn tekstlezingen door acteurs en zelfs kleine voorstellingen, ook de auteurs lezen uit hun eigen werk en er kan gediscussieerd worden.  Het Toneelhuis  wil op die manier de aandacht van haar theaterpubliek op nieuwe teksten vestigen, maar ook interesse wekken bij buitenlandse dramaturgen die te gast zullen zijn. 'Alles hangt te beginnen', schrijft Pieter De Buysser in zijn tekst  Lotus Drive . Het lijkt er sterk op.