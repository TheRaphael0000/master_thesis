Syrië bouwen op de pijlers van vergeving

In maart 2011 gingen in Syrië de mensen de straat op. Met vreedzame protesten drukten ze hun verlangen uit naar democratie en economische hervormingen in een land dat sinds de jaren 70 onder de dictatuur van de familie Assad zuchtte.
Nu, bijna vijf jaar later, zijn we naar Genève getrokken om te spreken – en mogelijk te onderhandelen – over een politieke oplossing voor het Syrische conflict. Op hetzelfde moment gaan het Assadregime en degenen die het steunen door met dood en verderf te zaaien.
Vijf jaar geleden reageerde het Assadregime op de vreedzame betogingen met onbeteugeld geweld tegen de burgerbevolking. Ondertussen verloren meer dan 250.000 mensen het leven, voornamelijk burgers. Meer dan 12 miljoen Syriërs raakten ontheemd of zijn op de vlucht geslagen, over de grenzen in de regio en naar Europa. De vernietiging van het land, de infrastructuur, huizen, scholen en ziekenhuizen is van ongekende omvang.
Al geruime tijd meent de internationale gemeenschap dat deze waanzin moet stoppen, en dat er geen rol meer is voor Bashar al-Assad in een toekomstig Syrië. De Syrische oppositie, die de krachten bundelde in de Hoge Onderhandelingscommissie, heeft besloten naar Genève te gaan op uitnodiging van de Verenigde Naties en de speciale gezant voor Syrië, Staffan de Mistura. Het was een moeilijke beslissing. De voortdurende schending van het internationale humanitaire recht en de bindende resoluties van de VN-Veiligheidsraad, de volledige afwezigheid van vertrouwenwekkende maatregelen: ze duiden op de kwade trouw van het regime.

Waarborg minimale normen van beschaving

Op het moment dat ik dit schrijf, drie dagen na de start van de gesprekken in Genève, zien we een dramatische toename van luchtaanvallen door de Russen en het regime, met name bij de steden Aleppo en Homs, inclusief op ziekenhuizen en belangrijke infrastructuur. Het zijn, zoals zo vaak, vooral burgerdoelen die in het vizier worden genomen. Syriërs slaan wanhopig op de vlucht voor deze agressie. We smeken de internationale gemeenschap om bij de Russische regering te interveniëren en te stoppen met deze bombardementen.
Het is moeilijk om ons te binden aan een diplomatiek proces als nog niet eens de meest elementaire vertrouwenwekkende maatregelen worden genomen. De belegering en uithongering van burgers in steden en dorpen moet stoppen, voedsel en medicijnen moeten de burgerbevolking kunnen bereiken. Ook de willekeurige aanvallen en bombardementen op burgerdoelen moeten ophouden. Onze internationale partners – overheden en maatschappelijke organisaties – moeten alle middelen en invloed inzetten om het internationale humanitaire recht en de minimale normen van beschaving te waarborgen.
We zijn dankbaar voor de niet-aflatende steun en inspanningen van de internationale gemeenschap om de Syrische crisis te beëindigen. Het is dezelfde internationale gemeenschap die stap voor stap in de crisis wordt meegesleurd. Syrische vluchtelingen vormen een aanzienlijk deel van de stroom migranten die hun leven wagen voor een beter bestaan, die schuilen en vluchten in angst en wanhoop. Enkel een structurele oplossing die een transitie naar een democratisch Syrië mogelijk maakt, zal Europa verlossen van een voortdurende stroom vluchtelingen. En laat daarover geen misverstand bestaan: wij willen dat onze Syrische burgers terugkeren naar huis – zelf willen ze ook niets liever. Ze willen terug om Syrië te herbouwen, hun vaardigheden en talenten gebruiken voor de wederopbouw van onze natie.

Mohamed, Mozes en Jezus

We hebben een gemeenschappelijk belang met onze Europese partners, een gemeenschappelijk missie. We rekenen op de steun van onze internationale partners, hun betrokkenheid en hun invloed om de besprekingen in Genève tot een succes te maken.
We zijn naar Genève gekomen om te werken aan een democratisch Syrië. We willen goed bestuur met respect voor mensenrechten, de rol van de vrouw en zonder discriminatie. We omarmen de etnische en religieuze diversiteit van Syrië en willen die koesteren en bewaken. We zien een land met kerken en moskeeën, een Syrië van Mohamed, Mozes en Jezus, een Syrië voor alle Syriërs, gebouwd op pijlers van vergeving, niet van wraak.
Het succes van Genève ligt niet alleen in onze handen. Het ligt ook in de handen van de internationale gemeenschap. Maar uiteindelijk is er slechts één partij verantwoordelijk voor de wandaden en dat is het Assadregime, en dus ook de landen die het regime steunen. Zij blokkeren een duurzame oplossing voor Syrië en zijn ervoor verantwoordelijk dat het conflict overloopt naar de buurlanden in de regio en Europa in het bijzonder.
Nu zijn de gesprekken in Genève door de VN opgeschort tot 25 februari. In de komende periode verwachten we tenminste de vrije doorvoer van humanitaire hulp en het stoppen van de willekeurige en allesverwoestende bombardementen.
