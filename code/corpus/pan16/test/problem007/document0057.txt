Terwijl onze politici over het migrantenstemrecht blijven discussiëren, gaan allochtonen in Nederland op 6 maart al voor de vijfde keer naar de stembus om het bestuur voor hun gemeente te kiezen.
Stel dat de volksvertegenwoordiging instemt met gemeentelijk stemrecht voor migranten. Dan betekent dat nog niet dat de politieke participatie van minderheden geregeld is. Daar is heel wat meer voor nodig, zo leert de Nederlandse ervaring. Dat een regering erover zou vallen, lijkt dan ook grotesk. 
In 1985 kregen migranten die al minstens vijf jaar legaal in Nederland wonen zowel actief als passief stemrecht. Dat heeft sinds de gemeenteraadsverkiezingen van 1986 geleid tot een fikse toename van het aantal allochtone gemeenteraadsleden die voor verschillende partijen opkomen. Dat is niet onbelangrijk, meent Meindert Fennema, politicoloog van de Universiteit van Amsterdam: 'Veel allochtone kiezers zullen toch stemmen op iemand met dezelfde achtergrond, met wie zij zich kunnen identificeren. Dat geldt overigens ook voor de autochtone kiezer die zijn keuze vaak door mensen laat bepalen en niet door een partijprogramma. Politiek is in die zin toch een symbolisch gegeven.' 
En de traditionele politieke partijen hoopten natuurlijk de stem van de allochtone kiezer binnen te halen. Dat bracht volgens Fennema - die in november als buitenlandse expert ook de Belgische senatoren mocht komen geruststellen - geen grote veranderingen in de machtsverhoudingen teweeg. Alleen een klein voordeel voor progressieve partijen als GroenLinks en de socialistische PvdA. 
Voorkeur voor een gezellig gekleurde, multiculturele gemeenteraad was voor de gevestigde partijen niet de reden om allochtone kandidaten op hun kieslijsten te zetten. Onderzoekers van het Instituut voor Publiek en Politiek wijzen in hun publicatie  Kandidaten Gezocht  op de historisch lage opkomst bij de verkiezingen van 1990 en 1994. In een poging om de burger meer bij het democratische spel en bij de politiek te betrekken, beloofden partijen meer allochtonen verkiesbaar te stellen. Dat lukte redelijk. In 1994 werden 72 gemeenteraadsleden van allochtone afkomst verkozen. In 1998 waren dat er al 150. Onderzoekers relativeren die verdubbeling door erop te wijzen dat er in totaal 10.000 gemeenteraadszetels zijn. Terwijl allochtone bevolkingsgroepen 5,5 procent van de bevolking uitmaken, zijn ze dus maar voor 1,5 procent in het lokale bestuur vertegenwoordigd. 
Volgens recent onderzoek van  Contrast , een weekblad over de multiculturele samenleving, zijn de besturen in sommige kleine en grote gemeenten nog compleet 'wit'. In de gemeenteraden van middelgrote steden als Eindhoven (20 procent allochtoon), Maastricht (16,5 procent allochtoon) en Breda (ruim 20 procent allochtoon) zit niet één politicus van allochtone afkomst. In geen van de grootste achttien gemeenten zijn allochtonen evenredig vertegenwoordigd. 
Ali Eddaoudi, een schrijver-onderwijzer die actief is in de Bredase PvdA, kreeg veel voorkeurstemmen maar werd toch geen gemeenteraadslid. 'Het is buitengewoon moeilijk om je als allochtoon en nieuweling bij een politieke partij in te werken en normaal te functioneren', zegt hij. 'Van een voorkeursbeleid heb ik nooit wat gemerkt'. Alleen een kleine groep van goed opgeleide migranten is volgens Eddaoudi politiek bewust. 
Toch verwacht hij dat de migrantengemeenschappen meer bij de lokale politiek en dus bij de samenleving betrokken zouden raken als er meer allochtonen in de politiek stappen . 'In de witte vertegenwoordiging kunnen ze zich nauwelijks herkennen', aldus Eddaoudi. 'Voor veel ex-gastarbeiders en hun vrouwen, mensen van de eerste generatie, is dat trouwens een reden om niet te stemmen. Een allochtoon in de gemeenteraad zou mensen tenminste kunnen uitdagen om politiek actief te worden.' De kans dat allochtone ouders hun politieke desinteresse meegeven aan latere generaties is reëel. 
Sociaal wetenschapper Dirk Jacobs promoveerde aan de universiteit Utrecht met het proefschrift  Nieuwkomers in de politiek , een vergelijking tussen de rol van allochtone politici in Nederland en België. Nederland hoeft zich niet bepaald op de borst te kloppen, stelt Jacobs. Want hoewel gemeentelijk stemrecht voor migranten hun politieke participatie en betrokkenheid bij de lokale gemeenschap heeft vergroot, is hun positie er in de steden niet op verbeterd. 
Politicoloog Meindert Fennema is het daar niet mee eens. 'Je moet politieke participatie niet alleen instrumenteel bekijken', zegt hij. 'Niet alleen kijken of ze meer zijn gaan verdienen of in betere huizen wonen. Politieke deelname van minderheden heeft een eigen intrinsieke waarde die van groot belang is voor het democratische systeem. Om die reden durf ik te stellen dat Nederland een betere democratie is dan België.' Fennema ziet ook een verlicht eigenbelang om stemrecht toe te kennen: 'Als er zich crises voordoen, zoals 11 september, is de kans op al dan niet gewelddadige conflicten kleiner wanneer allochtonen volop participeren in de democratie.' 
In de nasleep van 11 september waren er toch meer gewelddadige acties tegen minderheden in Nederland? Fennema: 'Daar is geen feitelijke aanwijzing voor. De rapportage over anti-islamuitingen is in Nederland groter. Als iemand tegen een moslim  geitenneuker  zegt, zal dat in Nederland sneller gemeld worden dan in België of in Frankrijk.'
Terwijl het aandeel van minderheden in de Nederlandse bevolking de afgelopen vier jaar alleen maar is gestegen, stagneert hun politieke deelname, zo kopte  de Volkskrant  eind januari. De krant vergeleek de kandidatenlijsten van vier partijen (PvdA, GroenLinks, CDA en VVD) in tien steden met die van de vorige verkiezing in 1998. De maximumgrens van wat lokale politiek aan allochtone betrokkenheid aankan, is kennelijk bereikt, concludeerde politicoloog Jean Tillie, auteur van  De etnische stem . 'De gevestigde partijkaders tolereren geen grote participatie van allochtone kandidaten, uit vrees voor ondermijning van de eigen machtsbasis.' 
Een onderliggend probleem is volgens Tillie dat de selectieorganen van politieke partijen nagenoeg volledig wit zijn. Tot 1998 werden allochtone kandidaten welwillend binnengehaald. Die tijd is voorbij. Tillie: 'Nu zij zelf beginnen om hun achterban en machtsbasis te mobiliseren, breekt in de plaatsen waar ze de grootste bedreiging vormen multiculturele paniek uit.' Een functionaris van de PvdA gaf toe dat sommige allochtonen in 1998 louter wegens hun etnische achtergrond op kieslijsten terechtkwamen. Het was de bedoeling dat ze pas na een 'politieke rijping' van enkele jaren de actieve politiek zouden inrollen. 
Journalist Mehmet Ülger, die van Turkse afkomst is, wijst op nog een ander gevoelig punt: partijen verdiepen zich ten onrechte te weinig in de achtergrond van sommige allochtone kandidaten. Ülger ontdekte dat in enkele gemeenteraden politici van Turkse komaf actief zijn voor GroenLinks, CDA en PvdA én tegelijkertijd banden hebben met de extreem-rechtse, Turks-nationalistische Grijze Wolven of met het islamitisch-conservatieve Milli Görüs. 
Fennema relativeert: 'Er wordt nu al beter gescreend en dat zorgt ervoor dat de instroom van allochtone politici stagneert. Ook dat moet verder onderzocht worden. Want het gaat natuurlijk om kleine aantallen en dus lijken de fluctuaties groter: als er eerst tien en later maar acht allochtone gemeenteraadsleden in Amsterdam zijn, is dat een vijfde minder. Maar dat hoeft daarom helemaal niets te betekenen.' 
Volgens recent onderzoek van het Instituut voor Migratie en Etnische Studies, in opdracht van het ministerie van Binnenlandse Zaken, is het vooral een goed lokaal minderhedenbeleid én de zelforganisatie van migranten (etnisch civiele gemeenschap) zelf die bepalen of allochtonen politiek actief zijn of niet. Fennema: 'Je ziet dat de Turkse gemeenschap het beste is georganiseerd, en die participeert ook het meest in de politiek. Dan volgen de Marokkanen, dan de Surinamers en als laatsten de Antillianen.' 
En dan is er het probleem van de beruchte spagaat waarin allochtone politici bijna automatisch belanden. Velen hebben de neiging zich witter dan wit te gedragen omdat ze bang zijn voor het verwijt louter oog te hebben voor hun eigen achterban. Tegelijkertijd worden ze vaak met veel voorkeurstemmen uit dezelfde achterban verkozen.
John Lilipaly, van Molukse afkomst en de allereerste allochtone parlementair, adviseert veel allochtone politici. Hij zat van 1986 tot 1998 voor de PvdA in het parlement. 'Toen ik werd gekozen, was ik heel erg op mijn  qui-vive , omdat men in minderhedenland heel snel zegt:  je bent onze afgevaardigde ', zegt hij. 'Terwijl ik voor de Zeeuwen hun PvdA-verkozene was en ik me gewoon aan het partijprogramma wilde houden. Een allochtone politicus moet in de gaten houden dat hij meer kan dan allochtoon zijn. Hij of zij kan meer dan alleen minderhedenbeleid.' Volgens Fennema en Tillie gaan mensen verkrampt met de beruchte spagaat om: allochtonen wordt verweten dat ze stemmen ronselen, terwijl dat bij autochtone politici gewoon campagne voeren heet.