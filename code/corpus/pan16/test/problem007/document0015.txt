Toon ze wat liefde

Stappen de Britten wel of niet uit de Unie? Brexit of ‘Bremain’? Over vijf maanden, op 23 juni, zullen de kiezers op die vraag moeten antwoorden – tenminste als David Cameron op de EU-top van medio februari een akkoord over nieuwe voorwaarden bereikt. Het resultaat van die onderhandelingen is irrelevant voor de vraag die aan de Britten zal worden voorgelegd, maar cruciaal voor het antwoord dat zij zullen geven.
Irrelevant, omdat zelfs een pover resultaat van de onderhandelingen geen afbreuk zal doen aan het argument dat lidmaatschap een goede zaak is voor het land. De plaats van Groot-Brittannië in de wereld mag niet afhangen van de vraag of Cameron een vrijstelling van sociale uitkeringen voor Poolse gastarbeiders bekomt.
Anderzijds zijn die onderhandelingen cruciaal omdat veel Britten nog niet weten hoe ze zullen stemmen. Als ze in peilingen met twee hypothetische scenario’s worden geconfronteerd, geven de onbesliste kiezers heel andere antwoorden. Als Cameron in Brussel belangrijke toegevingen gedaan krijgt, zal een meerderheid voor ‘blijven’ kiezen. Als hij met lege handen thuiskomt, wordt het ‘vertrekken’. En aangezien de kiezers die zich al een mening hebben gevormd min of meer fiftyfifty verdeeld zijn, zal het onbesliste midden de doorslag geven.

Noorwegen zijn is niet leuk

Het resultaat zal altijd een overwinning van de ene angst op de andere zijn. Maar welke zal het halen, de angst om verder op te gaan in een nieuwe Europese superstaat ten koste van de soevereiniteit, de democratie, de identiteit en de controle over de nationale grenzen? Of de angst een buitenstaander te worden, zoals Noorwegen en Zwitserland, met regels die worden bepaald door een EU waarin je geen stem hebt?
Ik blijf van oordeel dat de meerderheid van de Britten het risico van een vertrek niet zal willen nemen, net zoals een meerderheid van de Schotten in 2014 terugschrikte voor een breuk met het Verenigd Koninkrijk. In Schotland won het verstand het van het hart. In Engeland zal het dat ook doen.
Maar een referendum is gevaarlijk. De kiezers antwoorden vaak niet op de vraag die op papier staat. De Britse bedrijfswereld heeft zich tot nu toe nauwelijks in het debat gemengd, ook al is volgens een peiling van The Financial Times slechts 1 procent van de zakenmensen voorstander van een uitstap. De industrie­baronnen zeggen dat de regering hen duidelijk heeft laten verstaan dat ze tot na de onderhandelingen moeten zwijgen. Vorige vrijdag heeft Cameron hen in Davos een nieuwe boodschap gegeven: ‘Wie zoals ik gelooft dat het Verenigd Koninkrijk beter gediend is met een hervormde Unie (…) moet mij steunen in mijn pleidooi om lid te blijven’. Maar niemand weet wat de onderhandelingen zullen opleveren en sommige grote spelers vrezen een negatieve reactie van hun eurosceptische klanten. Als de bedrijfswereld tot het laatste ogenblik wacht en dan in paniek reageert, zoals ze dat in het Schotse referendum deed, zal het misschien te laat zijn.
De twee grootste gevaren voor de pro-Europese campagne zijn een nieuwe vluchtelingencrisis in de aanloop naar het referendum en – God verhoede het – een nieuwe terroristische aanslag zoals die in Parijs. In een peiling noemden de ondervraagden ‘de controle van de grenzen en de immigratie uit de EU’ (52 procent) en ‘sociale uitkeringen voor EU-immigranten’ (46 procent) als de twee belangrijkste punten waarover Cameron moet onderhandelen. Er bestaat geen logisch verband tussen de migratie uit de EU en de vluchtelingen uit het Midden-Oosten, en evenmin tussen die vluchtelingen en terroristische aanslagen in West-Europa. Maar als de media dit voorjaar elke dag berichten over Syrische vluchtelingen die naar Calais toestromen, zal de verleiding om uit de EU te stappen groot zijn.
Een diepteanalyse heeft twee grote groepen onbesliste kiezers geïdentificeerd: ongeveer 7,5 miljoen die het label ‘hart versus verstand’ meekrijgen en ongeveer 9,5 miljoen die de studie ‘het jonge apathische midden’ noemt. De eerste categorie zou zich kunnen laten overhalen door rationele angst. Het economische argument pleit immers duidelijk voor ‘blijven’. Noorwegen zijn is niet zo leuk: je moet nog altijd betalen maar je hebt niets meer in de pap te brokken.
Een gewezen toponderhandelaar vertelt me dat Groot-Brittannië na een uitstap niet zomaar toegang zal krijgen tot de eenheidsmarkt. De EU heeft haar enorme gewicht op de wereldmarkt gebruikt om voordelige vrijhandelsakkoorden met ongeveer 200 landen af te sluiten. Als Groot-Brittannië solo gaat, zal het niet gemakkelijk even goede voorwaarden kunnen bedingen. En het zal een lange periode van onzekerheid tegemoet gaan, terwijl de afspraken van de afgelopen 40 jaar ontrafelen.
Buitenlandse industrie- en opinieleiders die willen dat Groot-Brittannië blijft, moeten niet proberen de Britten met dreigementen of met onheilsboodschappen te overtuigen. Ze moeten gewoon rustig uitleggen wat zij zullen doen in het geval van ofwel een Brexit, ofwel een Bremain. De Franse energiereus EDF heeft dat ten tijde van het Schotse referendum gedaan, met een brief aan zijn Britse werknemers.

Obama moet spreken

Als ik met Fransen, Duitsers en Amerikanen praat, krijg ik de indruk dat Duitsland en Frankrijk in het geval van een Brexit onmiddellijk de handen in elkaar zouden slaan om de eurozone tot de harde kern van de EU uit te bouwen, terwijl de Amerikanen minder aandacht zouden hebben voor Groot-Brittannië en meer voor het Europa van de eurozone. Wanneer Barack Obama dit voorjaar zijn afscheidsbezoek aan Groot-Brittannië brengt, mag hij niet aarzelen om dat duidelijk te zeggen.
Maar angst mag niet de enige motivatie zijn. Uit onderzoek blijkt dat de onbesliste jonge kiezers ook positieve associaties met de EU hebben, zoals ‘welvaart’, ‘kansen voor de volgende generatie’ en een ongedefinieerd ‘sterker’. De ja-campagne moet dus ook op hoop mikken.
De partners op het Europese vasteland moeten vertellen welke positieve rol zij voor Groot-Brittannië in Europa weggelegd zien. Het succes van Europa in de 21ste eeuw zal afhangen van zijn vermogen om zich staand te houden in een wereld van reuzen. Dat veronderstelt een effectief buitenlands en defensiebeleid. En hoe is dat mogelijk zonder het volledige engagement van een van de twee Europese staten met ervaring als wereldmacht, een permanente zetel in de Veiligheidsraad van de Verenigde Naties en de bereidheid om – zoals Frankrijk – harde macht te gebruiken? Als het in de 21ste eeuw wil slagen, heeft Europa niet één maar twee harde kernen nodig: een economisch een militaire, rond Duitsland en de eurozone, en een diplomatieke en militaire, waarin Groot-Brittannië een rol moet spelen. Iedereen op het Europese continent en in Noord-Amerika die het daar mee eens is, moet nu van zich laten horen.
