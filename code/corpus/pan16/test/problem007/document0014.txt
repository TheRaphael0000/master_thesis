Er zijn grenzen, maar niet aan politiek asiel

Het plan-Samsom is de zoveelste capitulatie in Europa over de vluchtelingenkwestie. Zij die de mond vol hebben van onze normen en waarden, zijn de eersten om die op te geven. Twee redeneringen springen in het oog.
1. Voor het eerst zou er in Europa een plafond moeten komen van 250.000 oorlogsvluchtelingen.
Dat is 0,05 procent van de Europese bevolking. Wie daarna komt, heeft blijkbaar pech.
2.Push-backs naar Turkije worden dus een realiteit. Turkije, dat nu al 2 miljoen vluchtelingen uit het Midden-Oosten opvangt, moet méér doen, klinkt het.
Dat Syrische vluchtelingen er geen asiel kunnen aanvragen, niet aan de slag kunnen en hun kinderen er geen onderwijs mogen genieten, is voor Samsom van geen tel. Feit is dat de wet die in Turkije in oktober 2014 voor Syriërs van kracht werd, enkel in ‘tijdelijke bescherming’ voorziet. Dat gaat dan over de toestemming om in een vluchtelingenkamp te verblijven, niets meer. Toekomstperspectief: nul.

Tijdelijke opvang

Het plan-Samsom had er anders kunnen uitzien. Hoe? Enkele krachtlijnen.
Progressieve politici hebben een dubbele opdracht. Misprijzen tonen voor reële angsten en onzekerheid van mensen is idioot en elitair. We moeten daarmee ophouden. Empathie is essentieel. Het is begrijpelijk dat mensen zich bedreigd voelen, zeker als ze zich zelf in een kwetsbare positie bevinden. Maar tegelijk is tegengas nodig. Als de cijfers aantonen dat België in 2015 níét overspoeld werd door vluchtelingen, maar de instroom beperkt bleef tot 0,5 procent van de Belgische bevolking, moeten we dat luidop durven zeggen.
Verder zijn er grenzen nodig. Het kader waarmee we met de actuele instroom van oorlogsvluchtelingen omgaan, moeten we afbakenen. Wie om economische redenen een veilig land ontvlucht, moet terug. Ook tijdelijke opvang is een van de bouwstenen van een functionerend vluchtelingenbeleid: het is zeer plausibel dat mensen na het einde van een conflict terug willen naar het eigen land.
Maar het recht op politiek asiel bestáát. En gelukkig maar. Van enige toegeving daarop kan geen sprake zijn. Het maakt deel uit van onze Europese identiteit. Vier maanden geleden beslisten de Europese lidstaten na lang bakkeleien om 160.000 vluchtelingen te spreiden. Tot nu toe is dat gelukt voor 300 mensen. De lidstaten laten het afweten en roepen het ene excuus na het andere in. In dat opzicht is er geen nood aan een push-back, maar een push-east. Het zijn vooral de Centraal-Europese landen die de zaak blokkeren. Het is tijd dat zij hun verantwoordelijkheid opnemen, op straffe van sancties.
We moeten onze buitengrenzen beter bewaken, maar de deur moet op een kier blijven. Wie opduikt aan een van die buitengrenzen, moet door een Europees agentschap geregistreerd worden. Iedereen krijgt zo de kans om asiel aan te vragen en elke aanvraag wordt individueel beoordeeld. Aan Griekenland en Italië om mee te werken en mensen niet langer zonder registratie te laten doorreizen. Aan de andere kant moeten beide landen erop kunnen vertrouwen dat de geregistreerde asielzoekers doorstromen en ook in andere Europese landen opgenomen worden.
Daarmee hebben we nog geen oplossing voor de dodenroutes via de Middellandse Zee en over de Balkan. Vermijden dat mensen de oversteek wagen, kunnen we nooit. Maar we kunnen wel meer inzetten op hervestiging. België laat nu al 550 mensen per jaar overbrengen uit de VN-vluchtelingenkampen in de regio. De asielprocedure gebeurt de facto ter plekke en bij ons krijgen ze asiel. Dat is één manier. Een tweede manier is uiteraard opvang in de regio. In menselijke omstandigheden, met uitzicht op asiel en perspectief op een nieuw leven. Maar laten we wel wezen. Samsom weet zeer goed dat dit tot op vandaag dagdromerij is. De opvang in Libanon, Jordanië of Turkije beantwoordt niet aan die voorwaarden. En toch wil hij push-backs doordrijven.
De enige verdienste van het plan-Samsom is dat het debat over zinnige en minder zinnige oplossingen nu echt is losgebarsten. Maar we moeten zoeken naar een duurzame oplossing voor een niet te onderschatten uitdaging. Aan progressieven en minder progressieven zeggen wij: wie populisme zaait, zal angst oogsten. Tussen naïviteit en xenofobie ligt een zee van ruimte voor oplossingen.
