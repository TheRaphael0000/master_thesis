De cijfers voor België in het milieurapport van het Wereld Economisch Forum zijn niet alleen oud, maar soms ook fout. Waarom weet het Forum dat niet? En hoe staat ons milieu er écht voor?
Chef milieu Alain Vandelannoote van de Vlaamse waterzuiveringsmaatschappij Aquafin kan er zich behoorlijk over opwinden: het is nu al de tweede keer op rij dat België in een rapport van het nochtans als gereputeerd gepresenteerde Wereld Economisch Forum (WEF) internationaal voor schut wordt gezet met zijn belabberde milieubeleid, terwijl zelfs een oppervlakkige analyse van de cijfers uitwijst dat de samenstellers van het rapport hun werk niet goed hebben gedaan.
'Om dat aan te klagen, schreef ik vorig jaar al brieven naar de betrokken wetenschappers, en naar de experts van de Vlaamse Milieu Maatschappij (VMM) die in Vlaanderen verantwoordelijk zijn voor het verzamelen van de gegevens', zucht Vandelannoote. 'Maar ik kreeg zelfs geen antwoord. Nu is voor mij de maat vol. Voor de mensen van Aquafin is het weinig motiverend wanneer ze telkens weer moeten horen hoe slecht wij het wel doen, terwijl we toch grote inspanningen leveren. In 1990 was maar 29 procent van de Vlamingen aangesloten op waterzuivering, in 2000 al 52 procent. Ik zeg niet dat wij niet beter moeten functioneren, want in de ons omringende landen is meer dan 90 procent van de bevolking op waterzuivering aangesloten. Maar we boeken vooruitgang en dat uit zich in de cijfers.'
Omdat er vorig jaar niks veranderde, boog Vandelannoote zich nu zelf over de rapporten. Vooreerst lichtte hij grondig het verslag van het WEF door, dat begin februari gepubliceerd werd in de marge van zijn jaarlijkse bijeenkomst die dit jaar in het Amerikaanse New York plaatsvond. België scoorde bedroevend slecht in een rangschikking van 142 landen op basis van de kwaliteit van hun leefmilieu.
Een berekening van een algemene index voor milieuduurzaamheid ( environmental sustainability index ) plaatste België als veruit laatste westerse land op een 127ste plaats tussen een schare Afrikaanse en Aziatische achterblijvers. Met onze slechte score voor duurzaamheid op lange termijn vormden we als economisch welvarend land een uitzondering. Inzake inspanningen om stress op de leefomgeving te verminderen, bengelden wij zelfs op een beschamende laatste plaats.
De kwaliteit van onze lucht was vrij goed, maar in de strijd tegen luchtvervuiling eindigden we weer laatste. Water- en bodemkwaliteit bleken rampzalig: twee keer 141ste. Desondanks was het niet ongezond om in België te wonen, want een combinatie van een aantal relevante gezondheidsindicatoren leverde een 17de plaats op.
Vooral dat van die zware watervervuiling zat Vandelannoote dwars en dus dook hij in de getallen. Hij kon zijn ogen niet geloven: 'Vlaanderen verzamelt en publiceert elk jaar een massa gegevens over de kwaliteit van het leefmilieu. Er zijn de jaarverslagen van de VMM met cijfers en kaarten over meer dan duizend meetpunten. Er is het jaarlijkse Milieu & Natuurrapport, het natuurrapport van het Instituut voor Natuurbehoud en de publicatie van de Vlaamse Regionale Indicatoren. Hetzelfde geldt voor Brussel en Wallonië. Maar het WEF hanteert voor ons land voor zowel 2000 als 2001 dezelfde kleine dataset van het United Nations Environmental Programme (UNEP) met gegevens uit de periode 1991-93. Dat kan toch niet. Er is gewoon geen doorstroming van informatie.'
Inzake waterkwaliteit steunt het WEF-rapport op negen meetpunten, waarvan vijf op de Belgisch-Franse grens. Slechts twee meetpunten (de brakke Schelde te Doel en het kanaal Gent-Terneuzen) worden door de Vlaamse situatie beïnvloed. Een aantal parameters inzake waterkwaliteit wordt dus gestuurd door Noord-Franse vervuiling en brak zeewater - wat afwijkende resultaten geeft, want brak water heeft een hoge geleidbaarheid die voor zoetwater met vervuiling in verband wordt gebracht.
'Ik ben voor de twee Vlaamse meetpunten eens naar de recente cijfers gaan kijken', zegt Vandelannoote. 'De situatie is er de jongste tien jaar overduidelijk verbeterd. Wat trouwens ook voor andere Vlaamse waterlopen geldt ( zie grafiek ). Zo vingen mensen van het Instituut voor Natuurbehoud een dikke maand geleden honderden grote rivierprikken in Merelbeke bij Gent. Het is geleden van in de jaren zestig dat deze vervuilingsgevoelige soort nog massaal België bereikte. Een goed teken. Mocht het WEF actuelere gegevens hanteren, België zou er in de tabellen lang niet zo slecht uitkomen.'
Vandelannoote begon zich trouwens grote vragen te stellen bij de globale waarde van het rapport, toen hij vaststelde dat er voor ongeveer 100 van de 142 landen geen gegevens beschikbaar waren voor de vier onderzochte parameters inzake waterkwaliteit. 'De vele ontbrekende waarden werden statistisch ingevuld met een techniek die op willekeurige wijze getallen genereert. Ik heb de nauwkeurigheid daarvan eens getoetst aan de hand van de gegevens voor het Afrikaanse land Burundi, waar ik jarenlang de waterkwaliteit bestudeerd heb. De kunstmatige gegevens van het WEF stemmen nergens overeen met de concrete informatie die ik verzamelde, nochtans in samenwerking met twee UNEP-projecten.'
Vandelannoote was nu toch bezig en ging op zijn elan door. Ook het Europees Milieu Agentschap (EMA), met zetel in het Deense Kopenhagen, maakt met grote regelmaat prachtige publicaties over de toestand van het leefmilieu. 'In haar laatste rapport met de milieusignalen voor 2001 stond te lezen dat de samenstellers geen representatieve gegevens over België hadden gekregen. Dus scoorden wij weer slecht, wat extra dramatisch was omdat deze informatie gebruikt wordt als basis voor de eerste Europese strategie voor duurzame ontwikkeling. Op de website van het agentschap dateren de recentste Belgische metingen van 1995. Er worden twee meetpunten voor opgeloste zuurstof gegeven, en geen voor de evolutie van het aantal waterzuiveringsstations. Ik begrijp werkelijk niet waarom het zo moeilijk is om informatie uit Brussel naar Kopenhagen te versassen. Zeker omdat het zo belangrijk is voor het imago van ons land.'
Dat het beter kan, bewees Vandelannoote met de  Water and Wetland Index 2001  van het Wereldnatuurfonds (WWF): 'Deze organisatie, die het met heel wat minder middelen moet doen dan het WEF of EMA, is er wel in geslaagd Belgische gegevens uit 1999 en 2000 te gebruiken. Op een totaal van zestien Europese landen behaalden wij een derde plaats inzake milieurapportering, met een matige waterkwaliteit voor drie besproken Vlaamse beken en een ecologische status van onze rivieren die vergelijkbaar is met de rest van Europa. Dat geeft toch al een ander beeld.'
De hamvraag is dus: hoe komt het dat de massa Belgische meetgegevens zo moeilijk doorstroomt naar de internationale fora? In ons land is de Intergewestelijke Cel voor Leefmilieu (Ircel) verantwoordelijk voor die communicatie. Vlaanderen wordt daarin vertegenwoordigd door de Vlaamse Milieu Maatschappij.
In het parlement kreeg Vlaams minister van Leefmilieu Vera Dua (Agalev) op 27 februari de wind van voren in verband met de zwakke scores. 'Desnoods gaan wij zelf naar Amerika om onze gegevens persoonlijk aan de samenstellers van het WEF-rapport te overhandigen', riep de minister strijdvaardig uit - een duidelijke boodschap voor de vertegenwoordigers van de VMM in de publiekstribune.
 Maar Dua maakte zich ook geen illusies. 'Het eindresultaat van onverschillig welke evaluatie op vlak van milieu zal uitwijzen dat de milieudruk in Vlaanderen zeer groot is, en dat de resultaten voor bepaalde parameters niet schitterend zijn. Er is nog veel werk aan de winkel om het milieu in Vlaanderen te verbeteren en de druk van verontreiniging op de volksgezondheid te verminderen. We leven in een heel dichtbevolkte regio, met een grote industriële activiteit, een enorm intensieve landbouw, een gigantisch groot wagenpark en een buitensporig energieverbruik. De natuur is teruggedrongen tot kleine verspreide postzegels restgronden.'
De VMM capteerde de boodschap. Fons Fierens, die de maatschappij in Ircel vertegenwoordigt, verklaart dat er vorig jaar al contact was opgenomen met de samenstellers van het WEF-rapport, maar toen werd er niet gereageerd. Dit jaar kwam er wel reactie. Blijkbaar omdat de VMM een aantal pertinente vragen had gesteld. Zoals waarom de cijfers voor de parameters inzake luchtkwaliteit in het WEF-rapport verschillen van de cijfers van de VMM zelf? En hoe het te verklaren valt dat ons land slecht scoort inzake luchtemissies, maar vrij goed voor luchtkwaliteit?
De samenstellers van het rapport lieten weten dat er blijkbaar iets mis was met de gebruikte gegevens. Zo hadden ze onder meer de cijfers voor zwaveldioxide en stikstofoxiden verwisseld. Bij een herberekening moest de score van ons land voor de duurzaamheidsindex al bijgestuurd worden, zij het lichtjes: we stegen van 127 naar 125, waarbij de rangschikking van de andere in de buurt geklasseerde landen door elkaar gehaspeld werd. Men kan zich toch vragen stellen bij de ernst waarmee deze klasseringen worden opgemaakt.
Marleen Van Steertegem bestudeerde het WEF-rapport voor de VMM en kwam tot een aantal bevindingen. Dat de gegevens over waterkwaliteit verouderd waren, wisten we al. Hetzelfde geldt voor luchtvervuiling: de Belgische cijfers stammen uit 1995. De gemiddelde concentratie aan zwevende stofdeeltjes in Vlaanderen is tegenwoordig de helft lager dan de waarden in het rapport. Ook inzake stikstofemissies wijken de beschikbare Belgische cijfers sterk af van deze in het rapport.
 Ons land blijkt niet alleen benadeeld te worden door het feit dat er geen recente cijfers gebruikt werden, maar ook omdat we klein en dichtbevolkt zijn. Want het WEF-rapport drukt de meeste emissie-indicatoren uit per 'bewoonde oppervlakte'. Als de emissies zouden worden uitgedrukt per kop van de bevolking, zouden wij het er veel beter afbrengen, en de Verenigde Staten bijvoorbeeld veel slechter. Ter verduidelijking: de samenstellers van het WEF-rapport zijn experts van twee Amerikaanse universiteiten. België heeft niet, zoals de VS, grote lege stukken als Alaska om bepaalde lage scores te compenseren. 
 De Vlaamse experts hebben geprobeerd de Belgische positie te herberekenen met correcte informatie, maar dat is niet gelukt omdat er onvoldoende gegevens uit het WEF-model beschikbaar waren. Feit is dat de methode te wensen overlaat. 'Indicatoren zijn nooit onschuldig', stelde iemand na analyse van het rapport.
De vraag blijft: zijn we op de goede weg? Volgens Van Steertegem van de VMM wel. De emissies van een groot aantal vervuilers, zoals zwevend stof, primaire stofdeeltjes, dioxines, diverse stikstof- en fosforverbindingen, daalden de jongste tien jaar. Toch blijven we méér energie verbruiken en méér afval produceren. En het is niet omdat de toestand verbetert dat hij rooskleurig is. Ten bewijze: de problemen met de nitraatbelasting van de bodem die maar niet opgelost geraken en waarvoor Europa ons op de vingers tikt - hopelijk worden in dit debat wél recente gegevens gehanteerd.
Minister Dua wil haar beleid dan ook rond drie thema's organiseren: preventie (voorkomen van vervuiling is beter dan opkuisen), het inlossen van de ecologische schuld die zich de voorbije decennia torenhoog heeft opgestapeld op het vlak van vernietiging van natuurgebieden en vervuiling, en het opstellen van een strenge regelgeving gekoppeld aan een doorgedreven handhaving. Wat niet alleen een krachtdadig optreden van de overheid, maar ook de nodige financiële middelen vereist. Dua pakt er graag mee uit dat zij de voorbije jaren 400 miljoen euro extra voor milieu heeft kunnen losweken.
Ondertussen heeft de VMM zijn eerste stap gezet in de 'wij gaan naar Amerika'-strategie. Op 22 maart komt er een vergadering op Europees niveau, waarop ons land zal voorstellen om de tekortkomingen van het WEF-rapport te bespreken, en maatregelen te nemen om te komen tot een betere doorstroming van bestaande cijfers naar grote gegevensbanken en tot een correctere berekening van de duurzaamheidsindex.
Vandelannoote van Aquafin is een van de velen die nieuwsgierig uitkijken naar de tabellen in het volgende rapport van het WEF. Slechter dan nu lijkt voor ons land alvast uitgesloten.