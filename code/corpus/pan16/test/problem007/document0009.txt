En dat ze het nog zo gezegd hadden.
De stommiteit van Frank Vandenbroucke, bij wie vorige week een hele apotheek (epo, morfine, clenbuterol) werd aangetroffen, is niet vatbaar voor woorden. (De andere Frank Vandenbroucke had natuurlijk al lang gezegd: 'Verbrand dat'.)
Nee, dan liever meteen terug naar augustus 2001. De zon scheen in Weert-Bornem, en op de uitgestreken gezichten van de heren Paul De Geyter (manager), Lieven Maesschalk (fysiotherapeut) en Jef Brouwers (psycholoog). Bijna plechtig beloofden ze en konden niet genoeg herhalen: ze zouden eerst de mens Frank Vandenbroucke redden en pas nadien de wielrenner.
Welke wielrenner? Zijn laatste topprestaties leverde Frank Vandenbroucke in de Ronde van Spanje van september 1999 - hij won in die Vuelta twee bergritten en het puntenklassement. Sindsdien reed Vandenbroucke geen platte prijs meer, een tweede plaats op het Belgisch kampioenschap van 2000 niet te na gesproken. 
Vandenbroucke is renner af, kopten alle kranten vorige week. Larie. Vandenbroucke is al meer dan twee jaar renner af. De wielrenner redden was in augustus 2001 totaal niet meer aan de orde. Er bestond toen geen wielrenner Frank Vandenbroucke meer.
Maar over wie ging het de afgelopen negen maanden in de berichtgeving over Frank Vandenbroucke? Over de wielrenner, zeker weten. De mens Vandenbroucke deed niet meer ter zake. Ondanks alle beloften had de wielrenner in de 'therapie' de bovenhand op de mens gekregen.
De vraag zou kunnen worden gesteld, maar werd vreemd genoeg niet gesteld: wat heeft al die mensen bezield die de afgelopen acht maanden ijverden om een wielrenner terug te brengen die al twee jaar geen wielrenner meer is? Iemand als Patrick Lefevere bijvoorbeeld, de ploegleider van Domo-Farm Frites, dat Vandenbroucke dit seizoen onderdak bood? Tussen twee haakjes: Lefevere, stilaan de zelfverklaarde pastoor van het peloton, viste vorig jaar ook al de in ongenade gevallen Richard Virenque op. Maar alla, over Virenque kun je veel zeggen, maar bezwaarlijk dat het geen coureur meer is.
Vandenbroucke daarentegen is een gewezen wielrenner. Bovendien nog geen half zo goede als iedereen uitbazuint. Want wat heeft Vandenbroucke in acht seizoenen gewonnen? 52 wedstrijden ofte zes en een halve zege per seizoen. Daaronder één grote overwinning (Luik-Bastenaken-Luik), één semi-klassieker (Parijs-Brussel) en drie interessante successen (Omloop Het Volk en de twee bergritten in de Ronde van Spanje). Op de erelijst van pakweg Eric Van Lancker staat: Amstel Gold Race, Luik-Bastenaken-Luik, een rit in de Giro, de wereldbekerwedstrijden Wincanton Classic en GP Montreal. Heeft iemand het ooit in zijn hoofd gehaald om Eric Van Lancker tot 'de nieuwe Merckx' te bombarderen? 
Waarom staken nog zoveel mensen energie in een afgeschreven wielrenner? Laten we liefdadigheid uitsluiten, dit is professioneel wielrennen en niet Kom op tegen Kanker. Nee, het ging om de publicitaire waarde van Frank Vandenbroucke. Mooi ogende jongeman. Levensverhaal met een onverbeterlijk soapgehalte. De media bleven er pap van lusten. Ook de afgelopen weken kon deze gevallen engel geen pedaalstoot geven of het haalde de media. En laat nu precies mediacoverage de beoogde return van wielersponsoring zijn. 
Welnu, heren, de citroen is tot de laatste druppel uitgeperst, u mag hem nu wel weggooien.