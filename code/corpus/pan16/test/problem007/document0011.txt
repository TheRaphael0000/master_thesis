Volleybalclub Roeselare wil als eerste Belgische mannenploeg een Europabeker winnen. Dat moet op 16 en 17 maart in Polen gebeuren.
Een absolute primeur zou het niet zijn. Vorig seizoen won vrouwenploeg Asterix Kieldrecht de Europese beker al in de Top Teams Cup, de vroegere Europacup 2. Maar de eerste Belgische  mannenploeg  worden die een Europabeker wint: daar zouden zelfs coach Dominique Baeyens en voorzitter Edwin Blauwblomme door gaan zweven. 
 Dominique Baeyens:   We krijgen een unieke kans om een Europabeker te winnen. Die Top Teams Cup is een middel om iets unieks te verwezenlijken, om een beetje volleybalgeschiedenis te schrijven. Wat het mannenvolleybal betreft dan toch. Ik begrijp dat de Top Teams Cup op sportief vlak minder hoog aangeschreven staat, omdat er geen Italiaanse ploegen - de beste ter wereld wordt gezegd - deelnemen. Maar het is en blijft een van de drie Europese bekers. De Europese federatie hecht er ook veel belang aan, en er spelen toch een pak landskampioenen in mee. 
 Hoe belangrijk is het om de éérste Belgische mannenploeg te zijn die zo'n Europese beker wint ?  
 Baeyens :  Kán winnen, hé. Net voor een van de beslissende wedstrijden in de voorronde heb ik in de kleedkamer aan mijn spelers gevraagd : wie heeft er al Europabekerwinst op zijn erelijst staan? Dan zijn we snel uitgepraat. Dat is gewoon de keiharde realiteit. Vraag eens bij Maaseik of Lennik wie er al een Europabeker gewonnen heeft? Zelfs in de landen om ons heen zijn dat er nog niet zoveel. Dat toont meteen aan hoe belangrijk volgend weekend voor ons is.
 Edwin Blauwblomme :  Een  Final Four  spelen ligt sowieso al niet voor de hand. Dit jaar zijn wij de enige Belgische ploeg die zover is geraakt. Het is ook al drie jaar geleden dat we daar nog in zijn geslaagd. Ondertussen is het al onze vijfde keer en weten we: een Europabekerfinale spelen - welke dan ook - is héél belangrijk. Op sportief vlak natuurlijk, maar ook voor het imago van de club. En dan heb ik het zowel over het sportieve imago - spelers komen liever naar een club die al finales gespeeld heeft - als over het commerciële imago. Al mag je dat laatste niet overdrijven. Twee jaar geleden werden we bijvoorbeeld landskampioen én wonnen we de beker. Maar de maanden nadien heb ik de sponsorcontracten  niet  zien binnenstromen. Het is vanzelfsprekend geen nadeel, maar ik denk niet dat je sponsors lokt omdat je een bepaalde wedstrijd gewonnen hebt. Die kijkt veeleer naar je 'totaalproduct'. 
Kampioen worden, zoals twee jaar geleden, is natuurlijk prachtig. Maar vorig seizoen bijvoorbeeld verloren we de titelfinale in vijf wedstrijden. We speelden echter telkens schitterende en spannende thuismatchen en dat vonden onze sponsors fantastisch. Er heerste een formidabele sfeer, ze genoten van sport op het hoogste niveau en beleefden de intense spanning. Al zou het wel een extra zetje betekenen als we de Europabeker zouden winnen. Zo'n prestatie is immers uniek. Ik schat de publicitaire waarde ook hoger in dan die van de Belgische beker, of misschien zelfs van de Belgische competitie. 
 Die hele situatie legt een grote druk op de spelers. Kunnen ze die stress aan ?  
 Baeyens :  Ik denk dat onze Europese wedstrijden bevrijdender werken dan de opeenvolgende competitiewedstrijden. In de huidige fase van de competitie moet je voortdurend rekenen: als we deze match winnen, worden we tweede en bij verlies worden we vierde, en dat resultaat heeft dan weer gevolgen voor onze uitgangspositie in de volgende, beslissende fase... De Europabeker is duidelijk: je moet winnen. 
Bovendien werk ik met een aantal spelers dat al het een en het ander heeft meegemaakt: Walter Engelen, de Nederlandse international Albert Cristina en Miguel Falasca die met Spanje op de Olympische Spelen was. Op hen reken ik ook, dat ze op zijn minst de controle niet verliezen. Want daar gaat het bij dit soort wedstrijden om: je normale niveau halen. Het wordt pas een probleem als je te veel onder de indruk geraakt van externe omstandigheden. Want dan zak je onder je normale niveau. Hun ervaring moet onze stabiliserende factor worden. Ik merk alleszins dat die dingen heel erg leven bij onze spelers. Dat heb ik gemerkt aan de voorbije Europese matchen. Ze leefden daar heel geconcentreerd naartoe. Voor de wedstrijden waren de stiltes méér 'hoorbaar' dan voor een competitiewedstrijd. 
 Aanvankelijk was er sprake dat u de finaleronde met vier ploegen zelf wilde organiseren. Waarom zijn die plannen niet doorgegaan? 
 Blauwblomme :  Zo'n offerte moet je lang op voorhand klaarmaken, nog voor je zekerheid hebt dat je ook zelf gekwalificeerd bent. 
				 Om het in managementtermen uit te drukken: het probleem is dat er al een enorme dynamiek moet ontstaan vóór je een eigenlijk product hebt. Ik geef een simpel voorbeeld: je moet nagaan of je het hele weekend over de zaal kunt beschikken. Anders moet daar een oplossing voor gezocht worden. Al die problemen moet je al bijna opgelost hebben nog voor je een bod kan uitbrengen. En elk probleem creëert een opportuniteit of vormt een barrière. Maar niets zegt dat ons bod het zou gehaald hebben. Want de Polen van Czestochowa, die de eindronde nu organiseren, waren er vlug bij. Zij hebben duidelijk het nodige geld én ze hebben snel beslist dat ze de wedstrijden hoe dan ook wilden organiseren. 
Zelf was ik tegen een offerte op een moment dat het nog niet duidelijk was of we er in de eindronde bij zouden zijn. Ik ben realistisch genoeg om in dat geval te zeggen: niet doen! We organiseren nu ook wel de finale van de Belgische beker, en daarin zijn we in de halve finale uitgeschakeld. Maar met Maaseik en Antwerpen als finalisten krijgen we de zaal ook nog meer dan behoorlijk gevuld. 
 Baeyens :  Ik heb nooit onder stoelen of banken gestoken dat ik het doodjammer vind. Het was de uitgelezen kans om iets unieks te realiseren. En als je daarin slaagt in eigen land, voor eigen volk, dat maakt het nog unieker. Nu worden we met een aantal nadelen geconfronteerd. De reis, om te beginnen. Normaal mag die geen probleem vormen, maar kleine details maken soms het verschil uit. We vliegen op vrijdagochtend, hebben dan al een busreis van twee en een half uur achter de rug. Uiteindelijk is dat voor een speler geen normale dag. Gelukkig beschik ik over een groep die met dat soort situaties kan omgaan, die niet begint te sakkeren als een vliegtuig een uurtje vertraging heeft. Ginds mag je dan de avond voor de match anderhalf uur in de zaal trainen. Dat is het. Ik wil die problemen zeker niet overdrijven, maar het zijn allemaal kleine dingen die het toch altijd een beetje moeilijker maken.
En dan heb ik het nog niet over de 4000 uitzinnige supporters. Czestochowa staat bekend om zijn thuisreputatie, zijn agressieve publiek. Dat wordt ons grootste probleem. We zullen ons volledig van de omgeving moeten abstraheren, ons niet laten meeslepen door externe factoren, maar gewoon controle behouden, op de tegenstander blijven focussen. Niets anders. 
 Uw tegenstanders dit weekend zijn, behalve Czestochowa, het Oekraïense Kharkiv en het Portugese Espinho. Hoeveel kans maakt uw ploeg? 
 Baeyens :  Evenveel als de andere ploegen. Sleutelwedstrijd wordt de eerste partij, tegen Czestochowa. Ik heb hen al op video gezien: de kansen zijn fifty-fifty. Maar zij spelen wel thuis. Ik reken er een beetje op dat zo'n thuisvoordeel ook tégen hen kan werken. Al is dat wel een puur theoretische beschouwing. Je kunt er alle kanten mee op. Uiteindelijk kun je nog zo ver gaan dat we bevoordeeld zouden zijn, omdát we ginds moeten spelen. Zover wil ik het nu ook niet drijven. Maar de druk bij hen is natuurlijk enorm: als je zo'n eindronde organiseert, doe je dat met de bedoeling te winnen.
Hadden wij de organisatie in handen kunnen nemen, dan zou het ook onze bedoeling geweest zijn de Europabeker te pakken. Maar goed, voor ons geldt eigenlijk hetzelfde. Wij willen die Europabeker. Halen we hem niet, dan is dat natuurlijk niet echt slecht. Maar het zou toch een enorme ontgoocheling betekenen.