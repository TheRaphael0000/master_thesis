Politiek en kunst zijn niet alleen de hoofdthema's van Mario Vargas Llosa's nieuwste essaybundel, ze vormen ook de rode draad door zijn leven.
In  De taal van de hartstocht  heeft Mario Vargas Llosa het onder meer over twee tentoonstellingen die hij bezocht: de grote Vermeer-expositie die in 1996 in het Haagse Mauritshuis liep en de Delvaux-retrospectieve in het Brusselse Koninklijk Museum voor Schone Kunsten van het jaar daarna. Als je de twee essays naast elkaar legt, krijg je een verrijkende kijk op de figuur van Llosa. Enerzijds is er Vermeer, geboren in het land dat volgens de auteur het archetype van een moderne democratie is. Zelfs in de paar niet-huiselijke doeken die hij schilderde, spat de burgerlijkheid je in het gezicht. 'Ik weet niet of de hemel bestaat', schrijft Llosa. 'Maar als die bestaat, lijkt hij misschien op het burgerlijke paradijs van Johannes Vermeer.'
Paul Delvaux, en meer algemeen België, beschouwt de schrijver als de onderbuik van die hemelse burgerlijkheid. Samen met kunstenaars als James Ensor, René Magritte, Michel de Ghelderode en Maurice Maeterlinck exploreert Delvaux de fantasieën die de burger angstvallig verborgen tracht te houden. Zijn volmaakt levenloze naakten bevolken al even artificiële, want propere spoorwegen. Zet daar maar eens een melkmeisje tegenover. Je voelt zo het contrast en de manier waarop beide elkaar aanvullen. Geen Vermeer zonder Delvaux dus, geen Nederland zonder België. 
 De taal van de hartstocht  bevat essays die tussen 1992 en 2000 in Spaanse kranten verschenen zijn en vooral over twee dingen blijken te gaan: politiek en kunst. Zoals in 1990 al uit het programma bleek waarmee hij tijdens de Peruaanse presidentsverkiezingen opkwam, is Llosa op politiek vlak een rasechte liberaal. Fidel Castro noemt hij de ergste nachtmerrie die Latijns-Amerika ooit getroffen heeft en elke vorm van tirannie wordt gehekeld. 
Tot wat zo'n burgerlijke ingesteldheid bij een intellectueel als Llosa kan leiden, zien we in het prachtig ironische  Italië is Bolivia niet . In 1994 riep Silvio Berlusconi's bijna tot wanhoop gebrachte woordvoerder die woorden uit, en hij voegde er nog aan toe dat dit geëerde Europese land toch geen bananenrepubliek was. Llosa neemt die uitroep ernstig en toont aan dat er in Zuid-Amerika al lang geen bananenrepublieken meer zijn. Meer zelfs: als je de respectabiliteit van de gemiddelde hedendaagse Zuid-Amerikaanse politicus vergelijkt met die van zijn Italiaanse collega's, krijg je opeens een heel ander plaatje te zien.
Maar soms gaat Llosa ook te ver. Beweren dat de derde wereld zelf voor zijn armoede kiest omdat hij zijn dictators en uitzuigers niet aan de kant zet, is al te makkelijk. En wanneer George Sorros het nieuws haalt met zijn oproep om het wilde kapitalisme aan banden te leggen ten gunste van de minst bedeelden, schiet hij uit zijn slof en stelt hij nogal karikaturaal dat wie het kapitalisme zijn gang niet laat gaan, in het kamp van de Zuid-Amerikaanse dictators thuishoort. Ook zij probeerden de geldstromen aan banden te leggen. Dat Sorros wellicht een Europees getinte sociaal-democratie voor ogen heeft en geen militair regime ontgaat hem blijkbaar.
Llosa gaat diametraal tegen dit  no nonsense -liberalisme in wanneer hij het over kunst heeft. Hij looft de hete, homo-erotische poëzie van Konstantinos Kavafis en verdedigt de volstrekt politiek incorrecte V.S. Naipaul tegen de laag bij de grondse aanvallen van 'tweederangsschrijver' Paul Theroux. Als een nooit volgroeide sentimentalist zit hij te treuren bij het sluiten van de Londense Reading Room waar zoveel schrijvers net als hij hun opzoekingswerk deden. 
Meer democratie is voor de literatuur echter geen zegen, zo beseft hij. 'Tegenwoordig zijn boeken geen paspoorten naar de eeuwigheid, maar slaven van de actualiteit.' Jan Publiek heeft de publieke opinie verjaagd en schrijvers zijn sterren geworden die papier verkopen, terwijl ze vroeger hun prestige juist dankten aan wat ze schreven. 
Maar daarom moeten we volgens Llosa het hoofd nog niet meteen laten hangen. Het goede boek is altijd een minderheidsaangelegenheid geweest. Met de Spaanse boekenlezers kun je de tribunes van Real Madrid niet vullen, en met die van Peru krijg je zelfs geen dorpsbioscoop vol. En hij geeft de schrijvende elite nog één goede raad mee: pas u aan of sterf. 'Dat het doek gevallen is voor de pauselijke en narcistische schrijvers lijdt geen twijfel, maar de voorstelling kan nog doorgaan als zij die hen opvolgen erin slagen minder pretentieus en zeer amusant te zijn.' Elders in het boek beschrijft hij dat als het aangaan van 'de geweldige uitdaging die het betekent een literatuur te scheppen die deze wereld waard is'.