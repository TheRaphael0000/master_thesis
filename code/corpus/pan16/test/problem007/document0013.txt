Het plan-Samsom is zo gek nog niet

Het ‘plan-Samsom’, zo heet het in Nederland; ‘Merkel-Samsom’ zeggen de Duitsers. Even werd het hier ‘Samsom-Crombez’. In feite is het een ontwerp van het European Stability Initiative (ESI). Het wil het leed van de huidige golf van vluchtelingen naar Europa verlichten, het asielrecht borgen en de Europese landen enige vorm van controle over de vluchtelingenstroom geven.
Ik ga ervan uit dat niemand, ongeacht zijn politieke voorkeur, ongevoelig is voor het leed van de vluchtelingen of onverschillig reageert op de beelden van de pushers die schouderhoog in de golven staan en ouders en kinderen in de boten van mensensmokkelaars proppen, laat staan onverschillig blijven bij de duizenden drenkelingen, bij de kinderen die in de vluchtelingenkampen door ratten worden aangevreten. Maar velen van hen, onze Europarlementariërs incluis, kijken zwijgend toe als een beleid wordt gevoerd dat het asielrecht ogenschijnlijk respecteert, maar de weg naar de aanvraag zo moeilijk mogelijk maakt en daarvan een survival of the fittest and the richest maakt. In 2001 verbood de EU dat luchtvaartmaatschappijen mensen zonder geldig visum op hun vluchten toelaten. Resultaat: zij moeten sindsdien de zeeroute kiezen, hun leven toevertrouwen aan mensensmokkelaars, woekerprijzen betalen en onverantwoorde risico’s nemen. Net zoals de Verenigde Staten dat doen met Mexico, betaalt Europa Turkije om vluchtelingen te ontmoedigen naar Europa te komen. Wat in Turkije, net als in Mexico uiteraard, de onmenselijke behandeling van vluchtelingen in de hand werkt.

Is Turkije een veilig land?

Het ESI-plan wil dat ongedaan maken. Het richt zich (voorlopig) exclusief op de huidige golf vluchtelingen en op de Turkije-Griekenlandroute. Het zou die mensen in Griekenland registreren, veilig naar Turkije terugbrengen en daar de procedure voor asielaanvraag laten starten. Dan zou een contingent asielzoekers (er wordt gewag gemaakt van 150.000 tot 250.000) naar Europa kunnen komen. Gehoopt wordt dat mensen zouden leren dat de gevaarlijke en dure tocht naar Griekenland overbodig is. Het gaat dus niet om push-back. Wie dat beweert, is te kwader trouw en speelt politieke spelletjes ten koste van zeer kwetsbare en zwakke mensen. Of het plan strookt met de geest van de Conventie van Genève en de Europese regelgeving, hangt af van hoe het wordt uitgewerkt. Het is eigenlijk nog ternauwernood een ‘plan’, zoveel open vragen en zelfs opschortende voorwaarden zijn er nog. Kan Griekenland de mensen die zijn eilanden en kusten bereiken degelijk opvangen en registreren en kan het doeltreffend meewerken aan een veilige terugkeer naar Turkije? Bovenal, is Turkije een veilig land?
Vooralsnog is het antwoord op die vragen ‘neen’. Maar dat lijkt nu net een voordeel van dit plan: als voldoende politieke krachten in voldoende landen er de schouders onder zetten, kan vooruitgang worden geboekt. Dan wordt Turkije binnen afzienbare tijd misschien een land waar de rechten van de vluchteling worden gerespecteerd.
Op het plan werd ongemeen scherp gereageerd. Voor John Crombez viel dat nog enigszins mee. Diederik Samsom werd vergeleken met de Nederlandse fascistenleider Anton Mussert. Onvoorstelbaar. Paul Collier, de auteur van Exodus, schrijft dat discussies over migratie vaak afglijden tot een strijd tussen de hersenlozen en de hartelozen. Maar zo’n metafoor van ontbrekende organen helpt ons niet veel verder. Vraag is overigens of Collier het ontbrekende hart wel juist situeert. Wat is nu hartelozer: de grenzen sluiten en het recht op asiel ontzeggen, of vluchtelingen nodeloos doen lijden om dan tegen de overlevenden barmhartig ‘welkom’ te zeggen, zonder vooralsnog goed te weten wat dat welkom precies inhoudt? Dat laatste is misschien goed voor het persoonlijke gevoel van morele superioriteit, maar niet voor de mensen die in deze wereld op de vlucht zijn.

Prikkeldraadoplossing

Zo wordt het debat geframed. Aan de ene kant de gemeenschapssluiters. Zij willen zo weinig mogelijk asielzoekers, willen ze op alle mogelijke manieren ontmoedigen, zijn in hun extreme positie bereid het asielrecht op te zeggen, push-backs toe te passen en de grenzen te sluiten, met hekken en prikkeldraad als het moet.
Aan de andere kant van de ring: de grens­afbrekers, mensen voor wie alleen al het woordje ‘gemeenschap’ vies is. Zij beschouwen asiel als een individuele aangelegenheid, niet als een relatie tussen gemeenschappen: tussen een gemeenschap die faalt en onvoldoende veiligheid kan bieden aan haar leden en een gemeenschap die aantrekkelijk is om naartoe te gaan, die veiligheid en kansen biedt, maar die er ook op moet toezien dat zij die kan blijven bieden, de nieuwkomers kan integreren in het samenlevingsmodel waarvoor ze in de eerste plaats zijn gekomen.
De grensafbrekers verdedigen het asielrecht met hand en tand, maar spijtig genoeg ook op een wat onbezonnen wijze. Zij beroepen zich op internationale rechtsregels en verdragen zonder zich af te vragen of die nog wel aan de huidige omstandigheden zijn aangepast, zelfs zonder zich af te vragen of zij worden toegepast op een manier die rechtszekerheid biedt aan de asielzoeker. Er is een hemelsbreed verschil in het percentage erkende asielaanvragen tussen Europese landen, en ook over de tijd zijn binnen eenzelfde land grote verschillen. Dat lijkt te wijzen op een arbitraire toepassing, waarbij de kans op erkenning (sterk) afhankelijk is van de plek en het moment van de aanvraag en de ambtenaren, advocaat en rechter met wie een vluchteling te maken krijgt.
Het streven van de grensafbrekers is grotendeels gereduceerd tot ijveren voor een menselijke en waardige opvang van de asielaanvragers. Zij strijden vandaag onder meer tegen de criminalisering van asielzoekers en de ongelijke rechtsbedeling. Dat is uitermate belangrijk, maar slechts een onderdeel van de vluchtelingenproblematiek. Die benadering geeft daarenboven veel mensen de indruk dat controle over de vluchtelingenstroom onmogelijk is, dat zij en hun gemeenschap de speelbal worden van oncontroleerbare omstandigheden. Dat en niet harteloosheid, drijft velen naar de prikkeldraadoplossing.

Revolte, oorlog of vlucht

Sommige media, zo bleek weer de voorbije dagen, doen hun best om elke inbreng in het debat snel en zwart-wit tot een van die twee extreme posities te herleiden. Nochtans biedt geen van beide hoop op een redelijke omgang met de stromen vluchtelingen die komen en nog in veel grotere aantallen zullen komen. Het gaat inderdaad niet over de vraag of Europa er 150.000 of 250.000 aankan, maar over hoe we met miljoenen vluchtelingen omgaan. Onder meer door een aantal dictaturen omver te werpen, is aan de zuidgrens van Europa een gordel van instabiele staten ontstaan, niet zelden gekenmerkt door precaire regimes en/of een oorlog van allen tegen allen. Er zijn steeds meer falende staten in de wereld. De natuurrampen ten gevolge van de opwarming van de aarde zullen steeds meer mensen op de vlucht jagen. Regimes die het analfabetisme van hun bevolking promoten en geboortebeperking verbieden, hebben geleid tot demografische rampen, tot disproportioneel veel jonge mensen met een uitzichtloos bestaan, met revolte, oorlog en vlucht als enige perspectieven.
De vluchtelingen uit het Midden-Oosten en Afrika die naar Europa willen komen, stemmen met de voeten voor het samenlevingsmodel dat hier over de generaties werd opgebouwd. Hoe kunnen we dat model bewaren? Hoe kunnen we de vluchtelingen helpen? Hoe komen we tot een wereld waarin minder mensen moeten vluchten? Dat zijn toch evident de kernvragen.
Zelfs een begin van antwoord daarop kan niet worden gegeven zonder gemeenschapsafbakening, zonder het behoud van het samenlevingsmodel waarvoor mensen kiezen, met inbegrip van het asielrecht dat van wezenlijk belang is voor de ziel van Europa.

Mini-Schengen

Eigenlijk is het nogal evident hoe die doelen kunnen worden nagestreefd. Er zijn degelijke grenscontroles nodig, dat is de basisvoorwaarde van de bescherming van een samenlevingsmodel. Die grijpen best plaats aan de buitengrenzen van Europa, maar als dat echt onmogelijk blijkt, dan moet worden gekozen voor een mini-Schengen. Aan die grenzen en de punten waar vluchtelingen aankomen, zouden we grote opvangcentra moeten maken met meer comfort dan nu wordt geboden. De kampen van de schaamte hebben geen plaats in Europa. Er moet een degelijke asielprocedure komen, in de geest van de Conventie van Genève, maar aangepast aan de grote stroom vluchtelingen. Een niet-arbitraire procedure ook, die de asielzoeker rechtszekerheid biedt. Wie niet erkend wordt, moet zo snel mogelijk weer over de grenzen worden gezet. Slimme, aan de aard van de nieuwe medeburgers aangepaste integratieprojecten moeten worden ontwikkeld.
De Europese Unie moet er met man en macht naar streven het aantal veilige landen uit te breiden. We moeten veel meer investeren in opvang in de regio. Uitreiken naar die mensen, waar ze ook zijn. Hen helpen om in hun regio werkende staten te bouwen en samenlevingsmodellen waarin zij zich kunnen ontplooien en hun kinderen willen zien opgroeien. Werken aan zo’n project zal miljarden kosten. Het is niet uitgesloten dat we voor een degelijk vluchtelingenbeleid al snel per jaar 0,2 à 0,3 procent van het bbp zullen moeten uittrekken. Daarover gaat moedige politiek: hoeveel middelen mobiliseren we voor dit project, doen we dat via belastingverhoging of verschuivingen binnen de overheidsuitgaven en, in de mate dat die laatste oplossing wordt gekozen, waar moet het geld dan vandaan komen?
Of we dat nu willen of niet, de vluchtelingenproblematiek wordt een van de grote vectoren van het nationale en het Europese beleid. Het ESI-plan leek me een schuchtere, onzekere eerste stap in die richting. Onvolkomen, voorwaardelijk, kwetsbaar, maar met in zich misschien toch de mogelijkheid dat het partijen, landen en de Europese instellingen zou bewegen om te breken met hun beleid. Een beleid dat van de vlucht een dodelijk hindernisparcours maakt, met een barmhartig welkom van de ene en pepperspray tegen testosteronbommen van de ander. De dramademocratie besliste er anders over. Op één, twee, drie werd alles herleid tot de tegenstelling tussen ‘hard’ en ‘zacht’, prikkeldraad of open grenzen, alsof we gedoemd zijn én hersenloos én harteloos én zielloos te zijn.
