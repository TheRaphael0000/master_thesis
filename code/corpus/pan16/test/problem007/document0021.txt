Maandag 4 februari wordt prins Filip doctor honoris causa van de KU Leuven. Nogal wat mensen vinden dat de man zulke eer niet verdient.
Er kunnen valabele argumenten bedacht worden waarom de oudste universiteit van ons land maar beter kan ophouden koningen en prinsen zo'n bul te geven, maar verdienste is - tenminste voor een prins of koning - geen argument. 
Prins Filip krijgt dat eredoctoraat gewoon - wat de KU Leuven verder ook mag zeggen - omdat hij de zoon is van koning Albert. Had Boudewijn kinderen gehad, dan was er geen sprake geweest van een eredoctoraat voor Filip. Nu wel. En zo hoort het: monarchie is niet gebaseerd op verdienste, maar op erfelijkheid. Daaruit volgt ook dat de monarchie zich van nature alleen maar in stand moet houden, en niet iets moet verwezenlijken. Gelukkig maar, want de Belgische koningen die dat laatste wel probeerden, zijn niet meteen voorbeelden. Al kregen ze allemaal een eredoctoraat van de Leuvense universiteit. 
Maar zoals de Leuvense rector Andr√© Oosterlinck in het studententijdschrift  Veto  zegt: waarom ook niet? Je kunt er niets mee aanvangen, geen les geven, niets.
Dat is een argument. Er wordt de laatste tijd gewoon te veel van uitgegaan dat het Belgische vorstenhuis iets moet doen. Het land bijeenhouden bijvoorbeeld, of het symbool zijn van de band tussen Vlamingen, Walen en Brusselaars. Met een familie waarvan maar een van de vijftien leden Nederlands spreekt, lijkt dat wat moeilijk. Daar kan de taak dus niet liggen.
Nee, een koningshuis heeft geen taak, geen opdracht en geen baan. Koningen, koninginnen en prinsen moeten ook ophouden populariteit na te streven. De Coburgs hebben daar trouwens domweg noch het talent, noch de intelligentie, noch de charme voor in huis. 
De persconferentie na de geboorte van prinses Elisabeth was dan ook een grote fout. Daardoor ontstond de indruk dat de baby op gewone wijze was vervaardigd en ter wereld gekomen. Dat druist in tegen de magie die een vorstenhuis zo broodnodig heeft. Oscar Wilde heeft dat treffend uitgedrukt: 'Prinsessen en prinsen worden niet geboren, ze ontstaan uit sublieme hallucinatie.'