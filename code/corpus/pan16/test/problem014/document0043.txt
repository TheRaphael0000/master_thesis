Λίγα μόλις 24άωρα πριν τις ευρωεκλογές και ζούμε για ακόμα μια φορά την απόλυτη πολιτική παράνοια, ως απόρροια της προσπάθειας της κυβέρνησης να πετάξει και πάλι την μπάλα στην εξέδρα. Και ποια είναι αυτή; Να μας πείσει ότι ο ΣΥΡΙΖΑ κλείνει το μάτι στη Χρυσή Αυγή, ένα επιχείρημα που αποτελεί προέκταση της γνωστής «θεωρίας των δύο άκρων», που σε πρόσφατο άρθρο μου είχα εξηγήσει τους λόγους που την θεωρώ άκρως επικίνδυνη για την ίδια τη δημοκρατία.
Τι συμβαίνει λοιπόν εδώ; Η κυβέρνηση και η Ν.Δ. δια των εκπροσώπων της κατηγορούν τον ΣΥΡΙΖΑ, επικαλούμενοι τη δήλωση του Τσίπρα ότι «η πλειονότητα όσων ψήφισαν Χρυσή Αυγή δεν είναι νεοναζί». Τα περισσότερα Μέσα ενημέρωσης «χορεύουν» κι αυτά στους κυβερνητικούς ρυθμούς, παρουσιάζοντας την τοποθέτηση του Προέδρου του ΣΥΡΙΖΑ ως «άνοιγμα στην Χρυσή Αυγή», και καθιστώντας έτσι δυσδιάκριτα τα όρια της ενημέρωσης και της προπαγάνδας. Μέχρι πού μπορεί άραγε να φθάνει η υποκρισία; Πόσο κοντή νομίζουν ότι είναι η μνήμη μας και η κρίση μας; Είναι αρκετή μια τέτοια δήλωση για να ισχυρίζεται ο κυβερνητικός εκπρόσωπος κ. Κεδίκογλου και η εκπρόσωπος της Ν.Δ. κ. Ασημακοπούλου ότι ο ΣΥΡΙΖΑ καλλιεργεί το έδαφος για συνεργασία με τους ναζί; Προφανώς όχι, και είναι αστείο να το πιστεύει κάποιος αυτό, ακόμα και στην περίπτωση που συμφωνήσουμε ότι αποφασίζουμε να κρύψουμε κάτω από το χαλί την συνεργασία του συνεργάτη του Πρωθυπουργού κ. Μπαλτάκου με τους νεοναζί.
Μια εύκολη αναδρομή στο παρελθόν είναι αρκετή για να αντιληφθούμε το πλεόνασμα υποκρισίας που υπάρχει στην προσπάθεια της κυβέρνησης να προσδώσει στις δηλώσεις Τσίπρα «φιλονεοναζιστικές» συνυποδηλώσεις. Καθένας μας μπορεί να ανασύρει από τα συρτάρια του αντίστοιχες δηλώσεις του κ. Σαμαρά που δεν λένε τίποτα διαφορετικό από αυτό που λέει σήμερα ο κ. Τσίπρας. Το οποίο είναι το εύλογο και το αυτονόητο: ότι δηλαδή όσοι ψήφισαν Χρυσή Αυγή δεν μπορούν de facto να προσδιοριστούν ως νεοναζιστές. Για του λόγου το αληθές, διαβάστε εδώ την δήλωση του κ. Σαμαρά που μετέδωσε με ρεπορτάζ της η εφημερίδα Καθημερινή και με κεντρικό τίτλο: "Αντ. Σαμαράς: Οι ψηφοφόροι της Χρυσής Αυγής δεν είναι νεοναζί", τον Σεπτέμβριο του 2013.
Το συμπέρασμα όλων αυτών είναι ένα: ότι δεν πρέπει να τίθεται σε δημόσια διαβούλευση ούτε από την κυβέρνηση ούτε από τον ΣΥΡΙΖΑ το αν οι ψηφοφόροι της Χρυσής Αυγής είναι ή δεν είναι νεοναζιστές. Είναι επικίνδυνο και για την δημοκρατία και για το πολιτικό σύστημα να επιχειρείται να «μπετοναριστεί» το ποσοστό των ανθρώπων που ψήφισαν Χρυσή Αυγή ως ποσοστό μιας νεοναζιστικής οργάνωσης. Ακόμα κι αν ουδείς διαφωνεί ότι οι ψηφοφόροι της Χ.Α. δεν είχαν άγνοια κινδύνου του τι ψήφισαν την ώρα της κάλπης, τα πολιτικά κόμματα του δημοκρατικού τόξου δεν πρέπει να κάνουν το λάθος να εδραιώσουν την πολιτική και κοινωνική περιθωριοποίηση αυτών των ανθρώπων. Αν τα πολιτικά κόμματα γυρίσουν την πλάτη στους ψηφοφόρους της Χ.Α. «χαρίζοντάς» τους ως ποσοστό στην νεοναζιστική οργάνωση, αφενός θα τη βοηθήσoυν να τους κεφαλαιοποιήσει πολιτικά και αφετέρου θα σηματοδοτήσoυν την απαρχή στη βάση της κοινωνίας ενός εθνικού διχασμού πιο επικίνδυνου από τον διχασμό που βιώσαμε τα τελευταία τέσσερα χρόνια μεταξύ «μνημονιακών- αντιμνημονιακών».
Ορθώς λοιπόν και ο Σαμαράς και ο Τσίπρας, όπως τυχόν και άλλοι πολιτικοί αρχηγοί, δίνουν αγώνα να ελκύσουν στις τάξεις τους κομμάτι των ψηφοφόρων της Χρυσής Αυγής, χρησιμοποιώντας καθένας τους διαφορετική ρητορική, ύφος και επιχειρηματολογία. Και διαφωνώ με όσους εκπροσώπους των κομμάτων λένε ότι αισθάνονται ντροπή για τους συμπολίτες μας που ψήφισαν Χ.Α. Οίκτο και συμπόνια πρέπει να αισθανόμαστε γιατί με το να τους καταγγέλουμε ταυτίζοντάς τους με τη νεοναζιστική και εγκληματική ηγεσία της οργάνωσης, το μόνο που καταφέρνουμε είναι να τους στρέφουμε όλο και πιο βαθιά προς την αγκαλιά της. 