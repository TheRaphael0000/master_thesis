Αφήστε με να καταλάβω: Η Λούκα, εμπνεύστρια τού περίφημου συνθήματος «λεφτά υπάρχουν», άνθρωπος του Γιώργου μέχρι το μεδούλι και βασική οικονομική υπουργός των κυβερνήσεών του, ετοιμάζεται να ηγηθεί της αριστερής αντιμνημονιακής πτέρυγας τού κόμματος στις εσωκομματικές εκλογές. Μαζί της ο Χάρης, άνθρωπος τού Σημίτη που έγινε άνθρωπος τού Γιώργου επειδή με τον Γιώργο είχαν κάποτε έναν κοινό εχθρό. Τον Βαγγέλη. Ο Γιώργος, πριν γίνει κολλητός με τον Βαγγέλη, είχε παραμερίσει τον Σημίτη και τους Σημιτικούς.

Οι Σημιτικοί στήριζαν τον Βαγγέλη, αλλά μόλις ο Βαγγέλης έγινε κολλητάρι του Γιώργου, πήγαν σούμπιτοι στο κόμμα τού Φώτη. Στην παρέα της Λούκας και του Χάρη, είναι και η Μαριλίζα. Αυτή, αφού (δίπλα στον Γιώργο) πήρε μέρος στις  διαπραγματεύσεις τριών μνημονίων  με τους τροϊκάνους, αποφάσισε ότι είναι εναντίον του τρίτου και της τρόικας εν γένει. Στην αριστερή παρέα (πιο σεμνά αυτός επί τού παρόντος) είναι και ο Χρήστος (Παπουτσής όχι Πρωτόπαππας), σφοδρός αντίπαλος του Σημίτη και του Βαγγέλη, που ποτέ δεν χώνεψε το κολλητηλίκι του Γιώργου με τον Βαγγέλη.
Ο Βαγγέλης ήταν ο μεγάλος αντίπαλος τού Γιώργου, αλλά ο Γιώργος του έδωσε ουσιαστικά το δακτυλίδι της διαδοχής κι ας είναι αυτό το δακτυλίδι φτηνότερο απ` αυτά που πουλάνε οι Πακιστάνοι στις καφετέριες. Όμως οι ταλιμπάν του Γιώργου ακολουθούν ακόμα τον Γιώργο, όχι όμως και το δακτυλίδι του. Μόλις φύγει ολοκληρωτικά ο Γιώργος, θα πάνε με τη Λούκα και θα βρίζουν τον Βαγγέλη ως μνημονιακό.
Ο Βαγγέλης, τον καιρό που τσακωνόταν με τον Γιώργο, είχε έναν φίλο που τον λέγανε Ανδρέα. Όταν ο Βαγγέλης τα 'φτιαξε με τον Γιώργο, ο Ανδρέας άρχισε να σκέφτεται το αρχηγιλίκι και οι δύο φίλοι κατέληξαν να βρίζονται μέσω τρίτων. Μετά ο Ανδρέας κατάλαβε ότι δεν τον παίρνει και παραχώρησε τη θέση του στον Βαγγέλη, οπότε άρχισαν να φιλιούνται σταυρωτά.  Τώρα, Ανδρέας και Βαγγέλης που ήταν εκτός παιχνιδιού όταν επιλέχθηκε το μνημόνιο αλλά στη συνέχεια το θεοποίησαν, θα έχουν απέναντι τους τη Λούκα και τον Χάρη που επέλεξαν και υπηρέτησαν το μνημόνιο, αλλά τώρα θα είναι αντιμνημονιακοί εναντίον του μνημονιακού Βαγγέλη.

Ο ακραιοΠΑΣΟΚος Παναγιωτακόπουλος, που μισούσε τον Σημίτη κι ήταν η αιχμή του δόρατος του Γιώργου στον καυγά του με τον Βαγγέλη, βρίζει σήμερα τον μνημονιακό Γιώργο και είναι με τον Βαγγέλη. Να μην ξεχάσω και τον βουλευτή Ηρακλείου Μιχελογιαννάκη. Ήταν ο μεγαλύτερος δημόσιος κλακαδόρος του Γιώργου και τόσο φανατικός, που κανένας συνάδελφος του δεν τολμούσε αυτά τα δυό χρόνια να κάνει πλάκα για τον αρχηγό μπροστά του. Κινδύνευε. Αντομνημονιακός κι αυτός από προχθές...

Γιατί, ρε μπαγάσες, καταστροφείς μιας παράταξης με ιστορία δεκαπλάσια απ` τα καλοπερασμένα χρόνια σας, δεν κάνετε στην άκρη; Ανεξάρτητα από τις αρχικές προθέσεις σας, γιατί δεν αναγνωρίζετε το φρικτό τελικό σας αποτέλεσμα; Γιατί δεν πάτε όλοι μαζί σε μια βαθιά τρύπα να χωθείτε και ν` αφήσετε έναν τριαντάρη να αναλάβει; Έναν που δεν έχει στις πλάτες του τις αμαρτίες σας, τις δουλείες σας, τις αποτυχίες σας, τα πολιτικά σας εγκλήματα; Πολύ παραπάνω από το δικό σας 8% θα πάρει στις εκλογές, μόνο με το καθαρό του πρόσωπο. Και μη σάς νοιάζει. Θα 'χετε μπόλικη παρέα στη σπηλιά σας. Θα είμαστε κι εμείς εκεί, εμείς που καλύψαμε «δημοσιογραφικά» τα «επιτεύγματα» σας χωρίς να σάς πάρουμε χαμπάρι. Μάλλον δε θέλαμε να δούμε...
 