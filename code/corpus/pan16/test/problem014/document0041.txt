Πότε πρότεινε ο πρωθυπουργός στον αρχηγό της αξιωματικής αντιπολίτευσης «να πάνε μαζί να διαπραγματευθούν στις Βρυξέλες»; Χθες ή προχθές; Ο κυβερνητικός εκπρόσωπος βρήκε δουλειά: διαψεύδει τον εκπρόσωπο τύπου της ΝΔ που τον διαψεύδει. Ο κυβερνητικός εκπρόσωπος δεν είχε προηγουμένως δουλειά. Όταν προ ημερών ερωτήθηκε ποια είναι η θέση της ελληνικής κυβέρνησης στο συζητούμενο κούρεμα του ελληνικού χρέους απάντησε ότι η ελληνική κυβέρνηση δεν παίρνει θέση. Για να πάρει θέση, περιμένει «κάτι θεσμικό». Στις επόμενες μέρες η θέση της ελληνικής κυβέρνησης συγκεκριμενοποιήθηκε ως εξής: δεχόμαστε οτιδήποτε βελτιώνει τη συμφωνία της 21ης Ιουλίου. Δεν έχουμε ιδέα τι σημαίνει «βελτιώνει», αλλά εμπιστευόμαστε αυτούς που το συζητούν μεταξύ τους. Αυτοί θα ξέρουν. Με δυο λόγια, στη χώρα μας ευχόμαστε τα καλύτερα. Αυτή είναι η επίσημη θέση της ελληνικής κυβέρνησης.

Είναι απορίας άξιο πώς ο αρχηγός της αξιωματικής αντιπολίτευσης δε συμφωνεί με την κρυστάλλινη τοποθέτηση της κυβέρνησης. Δεν θέλει εκείνος να ακούσει καλά μαντάτα για την «πατρίδα»; Κρίμα, πάντως, που δεν πηγαίνει μαζί με τον πρωθυπουργό στις Βρυξέλες για «διαπραγμάτευση». Μέσα στις τραγικές περιστάσεις που ζούμε, οι δυο τους θα μας πρόσφεραν στιγμές ιλαρότητας. Θα έμπαιναν μαζί στο συμβούλιο των αρχηγών κρατών και θα ζητούσαν μια καρέκλα παραπάνω, να κάτσει και ο Σαμαράς. Θα τραγουδούσαν μαζί ένα λυπητερό τραγούδι που θα είχαν αυτοσχεδιάσει στο αεροπλάνο. Ή θα έλεγε ο Παπανδρέου ότι διαφωνεί με τον Σαμαρά που διαφωνεί με τους Ευρωπαίους αλλά αν συμφωνούν οι Ευρωπαίοι συμφωνεί κι αυτός. Το πιθανότερο, όμως, είναι ότι θα έστηναν τον Σαμαρά στον προθάλαμο να αγωνιά όσο ο Παπανδρέου θα βρισκόταν μέσα και θα χτυπούσε το χέρι του στο τραπέζι, φωνάζοντας «για τη χώρα μου εύχομαι τα καλύτερα». Διότι ο Παπανδρέου θέλει ειλικρινώς να σωθεί η χώρα του. Κατά προτίμηση, επιθυμεί να τη σώσει ο ίδιος. Απλώς, δεν έχει ιδέα τι σημαίνει αυτό. Επιπλέον, το γεγονός ότι δεν έχει ιδέα δεν τον προβληματίζει. Η σκέψη κάθε ανθρώπου έχει τα όριά της. 

Στην περίπτωση Παπανδρέου η διανοητική και η ψυχική ακαταστασία πάνε μαζί. Ο πρωθυπουργός θέλει πάρα πολύ να μείνει και πάρα πολύ να φύγει. Σε τέτοιες σχιζοειδείς περιπτώσεις δεν υπάρχει ανώδυνη λύση. Η λιγότερο οδυνηρή είναι να του δοθεί η εύσχημη ευκαιρία να φύγει. Για παράδειγμα, αν η Κατσέλη, ενδεχομένως η Νταλάρα, και δυο ακόμα οικογενειακοί φίλοι καταψηφίσουν το άρθρο 37, και βρεθεί κάποιος αδέσποτος (π.χ. η Παπαδημητρίου, ξανά) να το ψηφίσει. Το πολυνομοσχέδιο θα έχει περάσει και η κυβέρνηση θα έχει χάσει τη δεδηλωμένη. Ο Παπανδρέου θα μπορεί να απεγκλωβιστεί από το Μαξίμου και να περάσει στην Ιστορία ως ο πρωθυπουργός των έξι δόσεων. Ιστορικά, θα αποδειχθεί ότι δεν είναι λίγες. Διότι, ο Σαμαράς, που θα τον διαδεχθεί, θα πάρει λιγότερες πριν πάει κι αυτός στο καλό.

Το πολιτικό μας σύστημα θα καταρρεύσει σε δόσεις. Ας επισπεύσουν, για να τελειώνουμε. Πράγματι, οι δυνατότητες άσκησης εθνικής πολιτικής είναι και θα παραμείνουν περιορισμένες. Αλλά τα όρια μένει να αναζητηθούν, πέρα από τα εκείνα της εγχώριας φαρσοκωμωδίας και οπωσδήποτε όχι από τους σημερινούς πρωταγωνιστές της. Μην έχετε, άλλωστε, αμφιβολία: ο τρόπος που παραλαμβάνουν, εξειδικεύουν και εφαρμόζουν τα προκάτ μέτρα του Μνημονίου οι μεν, και ο τρόπος που αντιδρούν στο Μνημόνιο οι δε, έχουν καταστήσει αμφότερους τελείως ανυπόληπτους στην Ευρώπη. Οι Ευρωπαίοι ηγέτες είναι μικροί και ίσως ανίκανοι να σώσουν το χωλό ευρωπαϊκό οικοδόμημα. Όμως η απαράμιλλη ροπή των δικών μας στη κατάφωρη κοινωνική αδικία και τον απροκάλυπτο κοινωνικό εμπαιγμό προκαλεί ισχυρή εντύπωση και στους κυνικότερους Ευρωπαίους πολιτικούς. Αλλά οι άνθρωποι κάνουν τη δουλειά τους. Ας κοιτάξουμε κι εμείς τη δική μας.